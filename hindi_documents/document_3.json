{
  "id": "hindi_doc_3",
  "title": "awadhi-awa.txt",
  "content": "तिलक -गीत भितरा से बोलीं हैं\nभितरा से बोलीं हैं रानी कौशिल्या सुनो राजा दशरथ बचनी हमारी\nसगरी अजोध्या में राम दुलरुआ तिलक आई बडि थोरी\nसोभ्वा से बोले है राजा दशरथ सुनो जनक बचनी हमारी\nसगरी अजोध्या में राम दुलरुआ तिलक आई बड़ी थोरी\nहाथ जोरी राजा जनक जी बिनवैं सुनो दशरथ बचनि हमारी\nतू तो हयो तीनो लोक ठाकुर हम होई जनक भिखारी\n\nदै दै मुरलिया मोरी राधिका\nकृष्ण : दै दे मुरलिया मोरी राधिका , दै दे मुरलिया मोरी\nराधिका दै दे मुरलिया\nकृष्ण : यह मुरली मोरे प्राण बसत है\nवहो भाई रे चोरी राधिका , वहो भाई रे चोरी\nराधिका दै दे मुरलिया . . .\nकृष्ण : काहे से गौबे काह बजौबे\nकाहे से गौवें टेरी राधिका , काहे से गौवें टेरी ? गायों को कैसे बुलाऊँ\nराधिका दै दे मुरलिया . . .\nराधा : मुख से गावो ताल बजावो\nबोलि के गौवें टेरो श्याम , तुम बोलि के गौवें टेरो\nश्याम न देबे मुरलिया तोरी . . .\nराधा : एहि मुरली धुन खूब सतायो\nखूब करयो है बरजोरी श्याम , तुम खूब करयो है बरजोरी\nश्याम न देबे मुरलिया तोरी . . .\nकृष्ण : हाथ जोड़ तोसे विनय करत हूँ\nप्रण करत कलिन्दी यमुना ओरी राधिका , करत कलिन्दी ओरी\nराधिका दै मुरलिया मोरी . . .\n\nजल भर ले हिलोरें हिलोर रसरिया रेशम की\nजल भर ले हिलोरें हिलोर रसरिया रेशम की\nअरर जल भर ले हिलोरे हिलोर\nरेशम की रसरी तब नीकी ल़ागे\nसोने की गगरिया होय रसरिया रेशम की\nसोने की गगरी तब नीकी लागे\nसुघड़ महरिया होय रसरिया रेशम की\nसुघड़ महरिया तब नीकी लागे\nसाथे में छैला होय रसरिया रेशम की\nसाथे म छैला तब नीको लागे\nगोदी म ललना होय रसरिया रेशम की\nसुघड़ महरिया तब नीकी लागे\nसत् रंग चुनरी हारसरिया रेशम की\nसतरंग चुनरी तब मीको लागे\nमखमल का लहंगा होय रसरिया रेशम की\nमखमल का लहंगा तब नीको लागे\nसब अंग गहना होय रसरिया रेशम की\n\nविवाह - गीत - बाबा जे बेटी बुलावें\nबाबा जे बेटी बुलावें जांघ बैठावे\nबेटी कौन कौन सुख पायु महसे कहो अर्थाये\nसोने के कटोरवा बाबा हमरा भोजँव दुधवा हमरा अस्नान\nसोने की पलंगिया बाबा हमरी सेजरिया भुईया मै लोटहूँ अकेल\nउसर जोत बेटी काकर बोयों न जान्यो तित की मीठ\nनगर पैईठ बेटी तोरा बार दूँढयों नहि जान्यो करमा तोहर\n\nबंसी तो बाजी मेरे रंग-महल में\nबंसी तो बाजी मेरे रंगमहल में\nसासू जो ऐहैं राजा चढ़वा चढ़न को ,\nउनहूँ को नेग दे देना मोरे अच्छे राजा ,\nउनहूँ को नेग दे देना मोरे भोले राजा ,\nमोती से उजले राजा ,\nफूलों से हलके राजा ,\nतारों से पतले राजा ,\nनैनों से नैन मिलाना , मुखड़े से हँस बतलाना ,\nरंगमहल में ।\nजिठनी जो अइहैं राजा , पिपरी पिसन को…\nननदी जो अइहैं राजा छठिया धरन को…\nदेवर जो अइहैं राजा बंसी बजन को\n\nदेवी गीत-देबी अंगन मोरे आयीं\nदेबी अंगन मोरे आयीं निहुरी कै मै पईयाँ लागूँ\nकाऊ देखि देबी मगन भईं हैं काऊ देखि मुस्कानी\nनिहुरी कै मै पईयाँ लागूँ\nसेनुर देख देबी मगन भईं हैं बिंदिया देख मुस्कानी\nनिहुरी कै मै पईयाँ लागूँ\nचूडिया देख देबी मगन भईं हैं कंगना देखि मुस्कानी\nनिहुरी कै मै पईयाँ लागूँ\nलहंगा देखि देबी मगन भईं हैं चुनरी देखि मुस्कानी\nनिहुरी कै मै पईयाँ लागूँ\nपायल देखि देबी मगन भईं हैं बिछिया देखि मुस्कानी\nनिहुरी कै मै पईयाँ लागूँ\nरानी देखि देबी मगन भईं हैं बालक देखि मुस्कानी\nनिहुरी कै मै पईयाँ लागूँ\nदेबी अंगन मोरे आयीं निहुरी कै मै पईयाँ लागूँ\n\nविवाह -गीत - मोरे पिछवरवाँ धन बसियरिया\nमोरे पिछवरवाँ धन बसियरिया\nगलियाँ फिरही श्री राम रे\nअस कोऊ नाही रे नगर अयोध्या राम पियासन जांये\nभीतर से निकरी हैं सीता रानियवाँ हथवा गेडुवा जुड़ पानि\nबैइठो न राम हो ऊँचे चबूतरा पियहु गेडुआ जुड़ पानि\nकेकर हौ तुन्ह बरी दुलारी केकर करिना कुआँर\nकेकरे घरा तू बेही बटुयु केकरि करिना कुआरि\nरजा जनक कै बरी दुलारी उन्ही कै करिना कुआरि\nराजा दसरथ घरा बेही बाटी राम कै होई बहुआरि\nयतना बचन सुने राम से लक्षमन गलियाँ में हेरहिं कहार\nअरे अरे कन्हरा भईया सोने कै डोलिया सजाओ मोरे भईया सीता अवध पहुचाओ\nयतना बचन सुनी सीता रनिवा गलियाँ में छोड़हीन भोकार\nअस कोयू नाही नगर अयोध्या राम मिले ठगहार\n\nसरौता कहाँ भूलि आये प्यारे नन्दोइय़ा\nसरौता कहाँ भूलि आये प्यारे नन्दोइय़ा\nसास खाए बर्फी ननद खाए प़ेड़ा\nमैं बेचारी रबड़ी खाऊन\nदोना चाटे सैय्याँ सरोता\nसास को लाये एटलस ननद को मखमल\nमैं बेचारी रेशम पहनूं\nटाट लपेटे सैय्याँ सरोता\nसास म्हारी रिक्शा चाले नन्द चढ़े तांगा\nमई बेचारी मोटर चालूँ\nपैदल चाले सैय्याँ सरोता\nसासू म्हारी खटिया सोवें ननन्द बिछोना\nमैं बेचारी पलन्गा सौउं\nभुइयां सोवें सैय्यां सरोता\n\nबिरहा\nजौ मैं जनतिउँ ये लवँगरि एतनी महकबिउ हो ।\nलवँगरि रँगतिउँ छयलवा के पाग सहरबा म मगकत हो ।\nअरे अरे कारी बदरिया तुहहिं मोरि बादरि हो ।\nबदरी जाइ बरसहु वहि देस जहाँ पिए छाए हो ।\nबाउ बहइ पुरवइया त पछुवा झकोरइ हो ।\nबहिनी दिहेऊँ केवँरिया ओढ़काई सोवउँ सुख नींदरि हो । ।\nकी तुँइ कुकुर बिलरिया , सहर सब सोवइ हो ।\nकी तुँइ ससुर पहरुवा , केंवरिया भड़कायेउ हो ।\nना हम कुकुर बिलरिया न ससुर पहरुवा हो ।\nधना हम अही तोहरा नयकबा बदरिया बोलायेसि हो । ।\nआधी राति ‌बीति गई बतियाँ , तिहाई राति चितियाँ हो ।\nरामा बारह बरस का सनेह जोरत मुरगा बोलइ हो । ।\nतोरउँ मैं मुरगा का ठोर गटइया मरोरउँ हो ।\nरामा काहे किहेउ भिनसार त पियहिं जतायेउ हो । ।\nकाहे रानी तोरहु ठोर गटइया मरोरहु हो ।\nरानी हौइगे धरमवाँ कै जून भोर होत बोलेउँ हो । ।\n\nकंहवा कै यह माती हथिनिया\nकंहवा कै यह माती हथिनिया , कंहवा कै यह जाए\nकेहिके दुआरे लवंगिया कै बिरवा , तेहि तरे हथिनी जुड़ाए\nउन्ह्वा वर का निवास कै यह माती हथिनिया ,\nउन्ह्वा वधु का निवास कै यह जाए\nफलाने बाबू वधु के पिता का नाम द्वारे लवंगिया कै बिरवा ,\nतेहि तरे हथिनी जुड़ाए\nमहला से उतरे हैं भैया कवन बाबु वधु के भाई का नाम ,\nहाथ रुमालिया मुख पान\nआपनि हथिनी पछारो बहनोइया ,\nटूटै मोरी लौंगा क डारि\nभितरा से निकरी हैं बहिनी कवनि देई वधु का नाम ,\nसुनो भैया बिनती हमारि\nजेहिके दुआरे भैया इत्ता दल उतरा सुघर बर उतरा ,\nत का भैया लौंगा क डारि ? ?\n\nबरसन लागी सावन बुन्दिया\nबरसन लागी सावन बुन्दिया , प्यारे बिन लागे न मोरी अंखिया\nचार महीना बरखा के आये , याद आवे तोहरी बतियां\nप्यारे बिन लागे न मोरी अंखिया\nचार महीना जाडा के बीते , तरपत बीती सगरी रतियां\nप्यारे बिन लागे न मोरी अंखिया\nचार महीना गरमी के लागे , अजहुं ना आये हमारे बलमा\nप्यारे बिन लागे न मोरी अंखिया\n\nदेवी गीत-देबी दयाल भईं अंगन मोरे\nदेबी दयाल भईं अंगन मोरे होय निसरी\nमईया के अँखियाँ आमे कै फकियाँ\nभौहें कमान तनी अंगन मोरे होय निसरी\nमईया कै दतवा अनारे कै दाना\nजिभिया कमल की कलि अंगन मोरे होय निसरी\nमईया कै गलवा में मुंडों की माला\nहथवा कमल की कलि अंगन मोरे होय निसरी\nमैया के हथवा में लौंगा कै डरिया\nमोरे बेदिया पै धै निसरी अंगन मोरे होय निसरी\n\nलागा झुलानिया प धक्का\nलागा झुलानिया प धक्का , बलम कलकत्ता पहुंची गए\nकैसे क मति मोरी बैरन होई गई\nकीन्ह्यो मैं हठ अस पक्का , बलम कलकत्ता . . .\nलागे जेठानिया के बोल बिखै ज़हर से\nलागा करेजवा में लुक्काआग , बलम कलकत्ता . . .\nरेक्सा चलायें पिया तांगा चलायें\nझुलनी के कारण भयें बोक्का पागल , बलम कलकत्ता . . .\nबरहें बरिस झुलनी लई के लौटें ,\nदेहिंयाँ हमारि भै मुनक्का , बलम कलकत्ता . . .\nलागा झुलानिया प धक्का बलम कलकत्ता पहुँची गए\n\nपटना से बैदा बोलाई द्या नजरा गैली गोरिया\nसाभार : सिद्धार्थ सिंह\nपटना से बैदा बोलाई द्या नजरा गैली गोरिया\nकाहे से आएं बैदा बेटौना ,\nकाहे से आई दवाई रे , नजरा गैली गोरिया\nमोटर से आएं बैदा बेटौना ,\nटेम्पो से आई दवाई रे , नजरा गैली गोरिया\nबैदा बेटौना पलंग चढ़ी बैठो ,\nनाड़ी का रोग बताओ रे , नजरा गैली गोरिया\nन इनके गर्मी न इनके सर्दी ,\nइनके तो चढ़ी है मोटाई रे , नजरा गैली गोरिया\n\nकब चुकबे, कब चुकबे चलनी कै गोंहुआँ हो न\nकब चुकबे , कब चुकबे चलनी कै गोंहुआँ हो न ।\nमोरा बीरन भइया आये अनवइया हो न । ।\nबैइठहु न मोरे भइया रतनी पलँगिया हो न ।\nबहिनी कहि जाऊ आपन हवलिया हो न । ।\nनौ मन कूट्यों भइया नौ मन पीस्यों हो न ।\nभइया पहिली टिकरिया मोर भोजनवा हो न । ।\nभइया वोहू महैं कुकरा बिलरिया हो न । ।\nभइया वोहू महैं गोरू चरवहवा हो न । ।\nभइया वोहू महैं देवरा कलेवना हो न । ।\nभइया वोहू महैं ननदी कलेवना हो न । ।\nफटही लुगरिया भइया हमरा पखरुआ हो न ।\nभइया वोहू महैं गोरू चरवहवा हो न । ।\nभइया वोहू महैं ननदी ओढनिया हो न । ।\nभइया वोहू महैं देवरा भगइया हो न । ।\nई दुख जिन कह्या बाबा के अगवा हो न ।\nभइया सभवा बइठ बाबा रोइहैं हो न । ।\nई दुख जिन कह्या माई के अगवा हो न ।\nभइया मचिया बइठ माई रोइहैं हो न । ।\nई दुख जिन कह्या सखिया के अगवा हो न ।\nभइया खेलतै खेलत सखियाँ रोइहैं हो न । ।\nई दुख जिन कह्या बहिनी के अगवा हो न ।\nभइया इहै सुनि गवने न जइहैं हो न । ।\nई दुख जिन कह्या भाभी के अगवा हो न ।\nभइया राम रसोइयाँ तनवा मरिहैं हो न । ।\nई दुख कह्या भइया अगुआ के अगवा हो न ।\nभइया जेन कीहें मोरी अगुअइया हो न । ।\n\nमैं तोर गुन जानि गयूँ ए नान गुटकी\nमैं तोर गुन जानि गयूँ ए नान गुटकी\nदाल बनाईं भात बनाईं और बनाईं फुलकी ,\nसारा जेवना जेई के भर्तार पति के आगे ठुनकी\nमैं तोर गुन . . .\nलौंग इलाइची बीरा खाईं आवै लागीं हिचकी ,\nसीसा लै के मुंह निहारें गाल होई गे सुट्की\nमै तोर गुन . . .\nमारी गईं पीटी गईं कोने जाए सुसकी ,\nतनिक नैना ओट भएँ बांधे लागी पुटकी\nमैं तोर गुन . . .\nसेज सुपेती दासन पाइन संझवय से खसकी ,\nसारे पलंग पर अपना सोवैं पिया का काटें चुटकी\nमैं तोर गुन . . .\n\nएक बार हम गएन बंबई नौकरी कीन्हा तीन\nएक बार हम गएन बंबई नौकरी कीन्हा तीन\nदुई ठो छोडछाड़ दीन एक ठो कईबई नाहीं कीन\nजवन कईबई नहीं कीन वोहमें मिला रुपैया तीन\nदुई तो फाटफूट गै एक ठो चलबै नाहीं कीन\nजवन चलबै नाहीं कीन ओसे गाँव बसावा तीन\nदुई तो उजरि पुजरि गै एक ठो बसबई नाहीं कीन\nजवन बसबई नाहीं कीन ओहमें कोहार बसावा तीन\nदुई तो मरीखपि गै एक ठो अईबई नाहीं कीन\nजवन अईबई नाहीं कीन उहै हांडी पकावा तीन\nदुई तो फूटफाट गै एक ठो पकबई नाहीं कीन\nजवन पकबई नाहीं कीन ओहमें चाउर पकावा तीन\nदुई तो जरभुनि गै एक ठो भबई नहीं कीन\nजवन भबे नाहीं कीन ओहमें पंडित खियावा तीन\nदुई तो भागभूग गै एक ठो अईबई नहीं कीन\nजवन अईबई नहीं कीन ओके मारा लाठी तीन\nदुई तो ऐहमुरओहमुर परि गै एक ठो लगबै नाहीं कीन\nजवन लगबै नाहीं कीन ओह्पे चला मुकदमा तीन\nदुई तो छूट छाट गै एक में पेशिअई नहीं दीन\nजवन पेशिअई नहीं दीन ओहमें सजा भई तीन\nदुई तो भूलि भालि गए एकठो कटिबई नहीं कीन\nजवन कटिबई नहीं कीन ओहमें साल लगे तीन\nदुई तो पुरान धुरान रहे एक ठो गिनिबई नहीं कीन\nजवन गिनिबई नहीं कीन ओहमें कविता कहा तीन\nदुई तो हेरा हुरू गईं एक ठो यदिही नहीं कीन\n\nदेवी गीत- देबी दयाल भईं अंगन मोरे\nहोलिया में उड़त है गुलाल मईया का रंग सतरंगी\nसेनुरा भीजै बिंदिया भीजै चेहरा है ललाम लाल\nमईया का रंग सतरंगी\nचुडिया भीजै कंगना भीजै हाथ है ललाम लाल\nमईया का रंग सतरंगी\nलहंगा भीजै चुनरी भीजै देहियाँ है ललाम लाल\nमईया का रंग सतरंगी\nपायल भीजै बिछुआ भीजै एड़िया है ललाम लाल\nगुलाल मईया का रंग सतरंगी\n\nसावन सुअना माँग भरी\nसावन सुअना माँग भरी बिरना तो चुनरी रँगाई अनमोल ।\nमाता ने दीन्हेगउ नौ मन सोनवाँ तौ ददुली ने लहर पटोर । ।\nभैया ने दीन्हेगउ चढ़न को घेड़वा , भौजी मोतिन को हार ।\nमाता के राये ते नदिया बहति है , ददुली के रोये सागर पार । ।\nभैया के रोये टुका भीजत है , भौजी के दुइदुइ आँस ।\n\nसोहर\nसाभार : सिद्धार्थ सिंह\nचलो चली सखिया सहेलिया त हिलि मिलि सब चली हो\nसखी जमुना का निर्मल नीर कलस भरि लाई हो\nकोउ सखी हाथ मुख धोवें त कोउ सखी घैला बोरै हो\nअरे जसुदा जी ठाढ़ी ओनावै कन्हैया कतौ रोवें हो\nघैला त धरिन घिनूची पर गेडुरी तखत पर हो\nजसुदा झपटि के चढ़ी महलिया कन्हैया कहाँ रोवै हो\nचलो चली सखिया सहेलिया त हिलि मिलि सब चली हो\nसखी जसुदा के बिछुड़े कन्हैया उन्हें समुझैबे हो\nकई लियो तेलवा फुलेलवा आँखिन केरा कजरा हो\nजसुदा कई लियो सोरहो सिंगार कन्हैया जानो नहीं भये हो\nनीर बहे दूनो नैन दुनहु थन दूधा बहे हो\nसखी भीजै चुनरिया का टोक मैं कैसे जानू नहीं भये हो\n\nतुम मोरी बात बिगाड्यो बारे रसिया\nतुम मोरी बात बिगाड्यो बारे रसिया\nमन भरे का जात मंगौबे हाथ भरे क चकिया\nपिसौबे बारे रसिया पिसौबे बारे रसिया ,\nसोलह सेर पिसना पिसौबे बारे रसिया\nहाथ बढ़निया लिहे बगल छिटनिया\nझारौबे बारे रसिया झरौबे बारे रसिया ,\nझाँसी वाली लैन झरौबे बारे रसिया\nहाथे मा हथकड़ी डरौबे पांए मा पैजनिया\nदेखौबे बारे रसिया देखौबे बारे रसिया ,\nकानपुर का जेहल जेल देखौबे बारे रसिया\n\nविवाह निमंत्रण गीत - अरे अरे करा भवरवा\nअरे अरे करा भवरवा करिया तोहरी जतिया\nभवरा आजु मेरे काज परोजन नेवत दई आओ\nअरगन नेवत्यो परगन नेवत्यो अउर नानियाउर\nएक नहीं नेवत्यो बीरन भईया जेन्से बैर भये\nसास भेटै आपन भईया नन्दा बीरन भईया अरे बाजरा कै\nफाटै हमरी छतिया कही उठी भेटू अपने बीरन बिनु\nअरे अरे करा भवरवा करिया तोहरी जतिया\nभौरा फिर से नेवत्य दै आओ बीरन मोरे आवें\n\nरिमझिम बरसे पनियाँ\nरिमझिम बरसे पनियाँ ,\nआवा चली धान रोपे धनियाँ ।\nलहरत बा तलवा में पनियाँ ,\nआवा चली धान रोपे धनियाँ ।\nसोने के थारी मं ज्योना परोसैं ,\nपिया कां जेंवाईं आईं धनियाँ ।\nझंझरे गेरुआ मं गंगा जल पनियाँ ,\nपिया कां घुटावैं आईं धनिया ।\nलौंगाइलाची के बीरा जोरावैं ,\nपिया कां कूँचावैं आईं धनियाँ ।\nधान रोपि कर जब घर आयों ,\nनाच्यो गायो खुसी मनायो ।\nभरि जईहैं कोठिला ए धनियाँ ,\nआवा चली धान रोपै धनियाँ ।\n\nविदाई गीत एक बन गईं दुसरे बन\nएक बन गईं दुसरे बन गईं तीसरे बबिया बन\nबेटी झलरी उलटी जब चित्वें तो मैया के केयू नाही\nलाल घोड़ चितकबर वहिसे वै पिया बोलें\nधना हमरे पतुक आंसू पोछो मैया सुधि भूली जाव\nकेना मोरी भुखिया अगेंहैं तो केना पियसिया\nकेना जगहियें आल्ह्ड निन्दियन अपने मैयरिया बिन\nमईया मोरी भुखिया अगेंहैं बहिनी पियसिया\nहमही जगेईबै आल्ह्ड निन्दिया तो मईया सुधि भूली जाओ\nमईया तोहरी गरियहै बहिनी टुकरीहै\nआपे प्रभु गरजी तड़प बोलिहै छतिया बिहरी जेईहैं\nमईया मोरी बहुअरि गोहरैहैं बहिन भउजी\nकहिहैं हमही लागैबें हिरदैया मईया सुधि भूली जाओ\n\nकेही केरे सिर सोहे सोने क छतुरिया\nकेही केरे सिर सोहे सोने क छतुरिया , केहिया सिर ना\nरामा ढुरेला पसीनवा केहिया सिर ना\nराम जी के सिर सोहै सोने क छतुरिया , लखन सिर ना\nरामा ढुरेला पसीनवा लखन सिर ना\nसीता आवो मोरे देवरा अंगन मोरे बैठो , के मैं पोंछी देउ ना\nतोहरे सिर का पसीनवा मै पोंछि देउ ना\nलक्ष्मण सिर का पसीनवा तु जनि पोंछौ भौजी , के धूमिल होइहैं ना\nतोहरी चटकी चुनरिया धूमिल होइहैं ना\nसीता चुनरी त हमरी धोबीया घरे जैहैं , के लखन ऐस ना\nकहाँ देवरा मैं पैहों के लखन ऐस ना\n\nहिंडोला कुँज वन डालो झूलन आईं राधिका प्यारी\nहिंडोला कुँज वन डालो झूलन आईं राधिका प्यारी\nकहे के खंभ लगवाए कहे की लगी डोरियाँ प्यारी\nसोने के खंभ लगवाए रेशम लगी डोरियाँ प्यार\nहिंडोला . . .\nकहाँ से आये शयाम बनवारी कहाँ से आई राधिका प्यारी\nगोकुल से आये बनवारी मथुरा आइ राधिका प्यारी\nहिंडोला . . .\nकि झोंका धीरे से दे ओ हमें दर लगता भारी\nदरो मत राधिका प्यारी हमें तो तुम जान से प्यारी\nहिंडोला . . .\n\nमोह न छोड्यो मोर महतारी\nमोह न छोड्यो मोर महतारी\nएक कोखि के भैया बहिनिया\nएकहि दूध पियायो महतारी\nमोह न . . .\nभैया के भए बाजै अनद बधैया\nहमरे भए काहे रोयो महतारी ?\nमोह न . . .\nभैया का दिह्यो मैया लाली चौपरिया\nहमका दिह्यो परदेस महतारी\nमोह न . . .\nसँकरी गलिय होई के डोला जो निकरा\nछूटा आपन देस महतारी\nमोह न . . .\n\nमैं फैशन वाली बलम मोर बनिया\nमैं फैशन वाली बलम मोर बनिया\nमैं फैशन वाली . . . . . .\nऊँचा चउतरा औ नीची दुकानइया\nमैं बेचू हल्दी बलम बेचे धनिया\nमैं फैशन वाली . . . . .\nसासू मोर बेलईं ननद मोर सेकईं\nमैं बैठी जेंऊँ बलम भरईं पनिया\nमैं फैशन वाली . . . . .\nसास मोर मारईं ननद ललकारईं\nमैं बैठी रोऊँ बलम लेईं कनिया\nमैं फैशन वाली बलम मोर बनिया\nमैं फैशन वाली . . . . . . .\n\nविवाह -गीत - घुमची बरन मै सुन्नर\nघुमची बरन मै सुन्नर बाबा मुनरी बरन करिहांव\nहमरे बरन बर ढुंढयो मेरे बाबा तब मोरा रचहू बियाह\nइहड़ खोज्यो बेटी बीहड़ खोज्यो , खोज्यों मै देस सरिवार\nतोहरे जोगे बेटी बर कतहूँ न पायों अब बेटी रह्हू कुवाँरि\nइहड़ खोज्यो बाबा बीहड़ खोज्यो , खोज्यों तू देस सरिवार\nचार परगिया पै नग्र अयोध्या दुइ बर राम कुवाँर\nउहे बर माँगै बेटी अन धन सोनवा बारह बरद धेनू गाय\nउहे बर माँगै बेटी नव लाख दायज हथिनी दुवारे कै चार\nनहीं देबो मोरे बाबा अन धन सोनवा बारह बरद धेनू गाय\nनहीं देबो मोरे बाबा नव लाख दायज तब बर हेरौ हरवाह\n\nहमसे खिंचत न गगरिया कमर मोरी छल्ला मुन्दरिया\nहमसे खिंचत न गगरिया कमर मोरी छल्ला मुन्दरिया\nवोहि सासू मोरी जनम की बैरनि ,\nदुईदुई भरावें गगरिया , कमर मोरी छल्ला मुन्दरिया\nवोहि देवरा मोरे बचपन का साथी\nकाँधे टेकावै गगरिया मोरी छल्ला मुन्दरिया\nअंटा चढ़े उइ सैयां जो देखैं ,\nकहैं इकइक उठावो गगरिया , कमर तोरी छल्ला मुन्दरिया\nजो सैयां हमें इतना चाहत हो ,\nभोरै लगावौ कहरिया , कमर मोरी छल्ला मुन्दरिया\n\nरामलला नहछू\nआदि सारदा गनपति गौरि मनाइय हो ।\nरामलला कर नहछू गाइ सुनाइय हो । ।\nजेहि गाये सिधि होय परम निधि पाइय हो ।\nकोटि जनम कर पातक दूरि सो जाइय हो । । १ । ।\nकोटिन्ह बाजन बाजहिं दसरथ के गृह हो ।\nदेवलोक सब देखहिं आनँद अति हिय हो । ।\nनगर सोहावन लागत बरनि न जातै हो ।\nकौसल्या के हर्ष न हृदय समातै हो । । २ । ।\nआले हि बाँस के माँड़व मनिगन पूरन हो ।\nमोतिन्ह झालरि लागि चहूँ दिसि झूलन हो । ।\nगंगाजल कर कलस तौ तुरित मँगाइय हो ।\nजुवतिन्ह मंगल गाइ राम अन्हवाइय हो । । ३ । ।\nगजमुकुता हीरामनि चौक पुराइय हो ।\nदेइ सुअरघ राम कहँ लेइ बैठाइय हो । ।\nकनकखंभ चहुँ ओर मध्य सिंहासन हो ।\nमानिकदीप बराय बैठि तेहि आसन हो । । ४ । ।\nबनि बनि आवति नारि जानि गृह मायन हो ।\nबिहँसत आउ लोहारिनि हाथ बरायन हो । ।\nअहिरिनि हाथ दहेड़ि सगुन लेइ आवइ हो ।\nउनरत जोबनु देखि नृपति मन भावइ हो । । ५ । ।\nरूपसलोनि तँबोलिनि बीरा हाथहि हो ।\nजाकी ओर बिलोकहि मन तेहि साथहि हो । ।\nदरजिनि गोरे गात लिहे कर जोरा हो ।\nकेसरि परम लगाइ सुगंधन बोरा हो । । ६ । ।\nमोचिनि बदनसकोचिनि हीरा माँगन हो ।\nपनहि लिहे कर सोभित सुंदर आँगन हो । ।\nबतिया कै सुधरि मलिनिया सुंदर गातहि हो ।\nकनक रतनमनि मौरा लिहे मुसुकातहि हो । । ७ । ।\nकटि कै छीन बरिनिआँ छाता पानिहि हो ।\nचंद्रबदनि मृगलोचनि सब रसखानिहि हो । ।\nनैन विसाल नउनियाँ भौं चमकावइ हो ।\nदेइ गारी रनिवासहि प्रमुदित गावइ हो । । ८ । ।\nकौसल्या की जेठि दीन्ह अनुसासन हो ।\nनहछू जाइ करावहु बैठि सिंहासन हो । ।\nगोद लिहे कौसल्या बैठी रामहि बर हो ।\nसोभित दूलह राम सीस पर आँचर हो । । ९ । ।\nनाउनि अति गुनखानि तौ बेगि बोलाई हो ।\nकरि सिँगार अति लोन तो बिहसति आई हो । ।\nकनकचुनिन सों लसित नहरनी लिये कर हो ।\nआनँद हिय न समाइ देखि रामहि बर हो । । १० । ।\nकाने कनक तरीवन , बेसरि सोहइ हो ।\nगजमुकुता कर हार कंठमनि मोहइ हो । ।\nकर कंचन , कटि किंकिन , नूपुर बाजइ हो ।\nरानी कै दीन्हीं सारी तौ अधिक बिराजइ हो । । ११ । ।\nकाहे रामजिउ साँवर , लछिमन गोर हो ।\nकीदहुँ रानि कौसलहि परिगा भोर हो । ।\nराम अहहिं दसरथ कै लछिमन आन क हो ।\nभरत सत्रुहन भाइ तौ श्रीरघुनाथ क हो । । १२ । ।\nआजु अवधपुर आनँद नहछू राम क हो ।\nचलहू नयन भरि देखिय सोभा धाम क हो । ।\nअति बड़भाग नउनियाँ छुऐ नख हाथ सों हों\nनैनन्ह करति गुमान तौ श्रीरघुनाथ सों हो । । १३ । ।\nजो पगु नाउनि धोवइ राम धोवावइँ हो ।\nसो पगधूरि सिद्ध मुनि दरसन पावइ हो । ।\nअतिसय पुहुप क माल रामउर सोहइ हो । ।\nतिरछी चितिवनि आनँद मुनिमुख जोहइ हो । । १४ । ।\nनख काटत मुसुकाहिं बरनि नहिं जातहि हो ।\nपदुमपरागमनिमानहुँ कोमल गातहि हो । ।\nजावक रचि क अँगुरियन्ह मृदुल सुठारी हो ।\nप्रभू कर चरन पछालि तौ अनि सुकुमारी हो । । १५ । ।\nभइ निवछावरि बहु बिधि जो जस लायक हो ।\nतुलसिदास बलि जाउँ देखि रघुनायक हो । ।\nराजन दीन्हे हाथी , रानिन्ह हार हो ।\nभरि गे रतनपदारथ सूप हजार हो । । १६ । ।\nभरि गाड़ी निवछावरि नाऊ लेइ आवइ हो ।\nपरिजन करहिं निहाल असीसत आवइ हो । ।\nतापर करहिं सुमौज बहुत दुख खोवहिँ हो ।\nहोइ सुखी सब लोग अधिक सुख सोवहिं हो । । १७ । ।\nगावहिं सब रनिवास देहिं प्रभु गारी हो ।\nरामलला सकुचाहिं देखि महतारी हो । ।\nहिलिमिलि करत सवाँग सभा रसकेलि हो ।\nनाउनि मन हरषाइ सुगंधन मेलि हो । । १८ । ।\nदूलह कै महतारि देखि मन हरषइ हो ।\nकोटिन्ह दीन्हेउ दान मेघ जनु बरखइ हो । ।\nरामलला कर नहछू अति सुख गाइय हो ।\nजेहि गाये सिधि होइ परम निधि पाइय हो । । १९ । ।\nदसरथ राउ सिंहसान बैठि बिराजहिं हो ।\nतुलसिदास बलि जाहि देखि रघुराजहि हो । ।\nजे यह नहछू गावैं गाइ सुनावइँ हो ।\nऋद्धि सिद्धि कल्यान मुक्ति नर पावइँ हो । । २० । ।\n\nकी हे जी, हाथे मा लोटिया बगल मा धोतिया\nकी हे जी , हाथे मा लोटिया बगल मा धोतिया , जनक जी चले हैं नहाय\nकी हे जी , आजु चौपरिया लिपायो मोरी रनिया , पूजब सालिगराम\nकी हे जी , सुरहिनी गैया क गोबरा मंगायों , गंगा जमुनवा क नीर\nकी हे जी , झुक धरि लीपन्ही बेटी जानकी , धनुष दिहिन खसकाय\nकी हे जी , नहाई धोई जब लौटे जनक जी , पड़ी चौपरिया निगाह\nकी हे जी , आजु चौपरिया कवन रनिया लीपिन , धनुष दिहिन खसकाय\nकी हे जी , रोजु त लीपहि सोन चिरैय्या कौशल्या , तिल भरि सरकि न पाए\nकी हे जी , आजु त लीपिन बेटी जानकी , धनुष दिहिन खसकाय\nकी हे जी , इतनी बचन राज सुनयू न पायें , कीन्हि नगर मा शोर\nकी हे जी , जो धनुहा तूरी लेइहैन वही कुलभूसन , सीता ब्याहि लई जाएँ\nकी हे जी , यह प्रण कीहन्यो जो बाबा मोरे , तोर प्रण हमै न सोहाय\nकी हे जी , जो धनुहा तोरि लैहैं बन के असुरवा हमका ब्याहि लई जाएँ ? ?\n\nदेवी गीत-लगत चईत महिनवा देबी जी\nलगत चईत महिनवा देबी जी आई गईं भवनवा\nमईया के मागिय में लाल लाल सिंदुरवा\nचमचम चमके टिकुलिया\nदेबी जी आई गईं भवनवा\nमईया के हथवा में लाल लाल चुडिया\nचमचम चमके कंगनवा\nदेबी जी आई गईं भवनवा\nमईया के अंगे लहंगा सोहे\nचमचम चमके चुनरिया\nदेबी जी आई गईं भवनवा\nमईया के पैरों में पायल सोहे\nचमचम चमके बिछुववा\nदेबी जी आई गईं भवनवा\n\nअबहीं बारी है हमारी उमिरिया बाबा\nअबहीं बारी है हमारी उमिरिया बाबा\nडारो शादी की अबहीं ना बेडिया बाबा\nमै तोरी बगिया की नाजुक कलिया\nडोले फिरूँ तोरे अँगना महलिया\nतोहरे घरवा की हम हैं अंजोरिया बाबा\nकच्चा घडा जैसन हमरी बदनिया\nगलि जाई बाबा परी जब पनिया\nछाई हमरे जीवन मे अन्हरिया बाबा\nब्याह की जल्दी ना करना तेयरिया\nकर देना जब हो अठारह की उमिरिया\nतोहरी महकी जब फुलवरिया बाबा\n\nविवाह -गीत - मोरे अंगनवा चनन गछरुख्वा\nमोरे अंगनवा चनन गछरुख्वा अरे अछन बिछन होई गै डारि\nतेहितर दुल्हे रामा घोडा दौरावैं अरे अरुझय दुल्हे रामा सिरपाग\nअब कहाँ बाटियु पाणे जो नाम चाहे लगा सकते हैं\nरामा धेरिया , पाडे रामा नतिनी अरे आई के छोडावौ सिरपाग\nकैइसे कै आओं पाडे रामा पुतवा अरे पाडे रामा नतिया मोरा बाबा मडउवा में ठाढ\nतब न लजानुयु पाडे रामा धेरिया पाड़ेहू रामा नतिनी जब रह्ल्यू बगलिया में ठाढ़ी\nतब न लजानयौ पाडेह रामा पुतवा पादेह रामा नतिया मोरा बाबा जे देथै करिना दान\n\nपैसा ऐसी चीज राजा घरै नहीं आवैं\nपैसा ऐसी चीज राजा घरै नहीं आवैं\nकि अरे महला पुराने होई गें\nटपकन लगी बूँद , राजा घरै नहीं आवैं\nकि अरे ननदी सयानी होई गईं\nमानै नहीं बात , राजा घरै नहीं आवें\nकि अरे देवरा सयाने होई गें\nपकड़न लगे बांह , घरै नहीं आवैं\nकि अरे हमहूँ पुरानी होई गईं\nपाकन लगे बार , राजा घरै नहीं आवैं\n\nद्वारे से राजा आए, मुस्की छांटत आए\nसाभार : सिद्धार्थ सिंह\nद्वारे से राजा आए , मुस्की छांटत आए , बिरवा कूचत आए हो\nरानी अब तोरे दिन नागिचाने , बहिनिया का आनी लावों हो\nहमरे अड़ोस हवे , हमरे पड़ोस हवे , बूढी अईया घरही बाटे हो ,\nराजा तुम दुई भौरा लगायो त वहे हम खाई लेबै , ननदी का काम नहीं हो\nहम तो सोचेन राजा हाट गे हैं , हाट से बजार गें हैं हो\nराजा गएँ बैरिनिया के देस , त हम्मै बगदाय गए हो\nछानी छपरा तूरे डारें , बर्तन भडुआ फोरे डारें , बूढा का ठेर्राय डारे हो\nबहिनी आए रही बैरन हमारी , त पर्दा उड़त हवे हो\nअंग अंग मोरा बांधो , त गरुए ओढाओ , काने रुइया ठूसी दियो हो ,\nबहिनी हमरे त आवे जूडी ताप , ननदिया का नाम सुनी हो\nअपना त अपना आइहैं , सोलह ठाईं लरिका लैहै , घर बन चुनी लैहैं , कुआँ पर पंचाईत करिहैं हो\nबहिनी यह घर घलिनी ननदिया त हमका उजाड़ी जाई हो . . .\n\nविवाह -गीत - मोरे पिछवरवाँ लौंगा कै पेड़वा\nमोरे पिछवरवाँ लौंगा कै पेड़वा लौंगा चुवै आधी रात\nलौंगा मै चुन बिन ढेरिया लगायों लादी चले हैं बनिजार\nलड़ चले हैं बनिजरवा बेटौवा लादि चले पिय मोर\nहमरो डरिया फनावो बंजरवा हमहूँ चालब तोहरे साथ\nभुखियन मरिबू पियासियन मरबू पान बिन होठ कुम्हिलाय\nकुश कै गडरिया धना डासन पैइबू अंग छोलय छिल जाये\nभुखिया अंगैबै पियसिया अंगैबै पनवा जो देबै बिसराय\nतोहरे संघरिया प्रभु जोगिन होबै न संग माई न बाप\n\nआवत देखेऊँ सासू दुई बनिजरवा हो न\nअवधी बोली में गाया जाने वाला जाता गीत है यह । इसमे पितृसत्ता का कई रूप दिखाई देता है । भारत में औरतों को अपने दुःख को छिपाने के लिए बचपन से तैयार किया जाता है । उन्हें दुःख सहने के लिए तैयार किया जाता है ।\nआवत देखेऊँ सासू दुई बनिजरवा हो न\nसासू एक गोरा एक सांवर हो न\nगोरा तो हवें सासू ननदी के भईया हो न\nसासू संवरा हमरा वीरन भैया हो न\nबरहे बरिसवा पे लौटें वीरन भईया हो न\nसासू आजू काउ सिझई रसोइया हो न\nबनाई डारा मोरी बहुअरी किनकी के भतवा हो न\nबनाई डारा ताले के सगवा हो\nअगिया लगाऊं सासू झींगवा के भतवा हो\nसासू बरजा पड़ई ताले सगवा हो न\nबनई डरबई मोरे सासू सऊँआ के भतवा हो न\nसासु कुंनुरू करेला के भजिया हो न\nजेवन बैठे हैं सार बहनोइया हो न\nरामा भयवा के ढूरल असुइया हो न\nकिया तू मोहाना भईया माई के कलेउआ हो न\nभैया किया तुहूँ धना के सेजरिया हो न\nनहीं हम मोहाने बहिनी माई के कलेउआ हो न\nबहिनी नहीं हम धना के सेजरिया हो न\nबहिनी हमरो ये तोहरी बिपतिया हो न\nहमारी बिपतिया भैया बान्ह्या तू गठरिया हो न\nभईया जिन कहेया बाबा के अगवा हो न\nबाबा सभवा बैठ पछितैइहैं हो न\nहमारी बिपति भैया बन्ह्या तू गठरिया हो न\nभईया जिन कहेया माई के अगवा हो न\nमाई छतिया बिहड़ीं मरी जैइहैं हो न\nहमरी बिपति भईया बन्ह्या तू गठरिया हो न\nभईया जिन कहेया चाची के अगवा हो न\n‘चाची झगडा लगायी तनवा मरिहैंई हो न\nहमरा बिपति भईया बन्ह्या तू गठरिया हो न\nभईया जिन कह्यया भउजी के अगवा हो न\nभऊजी राम रसोइया ताना मरिहैई हो न\nहमरी बिपति भईया बन्ह्या तू गठरिया हो न\nजिन कह्यया बहिनी के अगवा हो न\nबहिनी मोर सुनि ससुरे न जैइहैंई हो न\nभईया जाई कह्यया अगुआ के अगवा हो न\nरामा जे न मोर किन्ही अगुवैया हो न\n\nजनी जनिहा मनइया\nजनी जनिहा मनइया जगीर मांगात\nई कलिजुगहा मजूर पूरी शीर मांगात\nबीड़ीपान मांगात\nसिगरेट मांगात\nकॉफीचाय मांगात\nकपप्लेट मांगात\nनमकीन मांगात\nआमलेट मांगात\nकि पसिनवा के बाबू आपन रेट मांगात ।\n\nविवाह - गीत - बेरिया की बेरिया मै\nबेरिया की बेरिया मै बरिज्यो बाबा जेठ जनि रचिहो बियाह\nहठी से घोडा पियासन मरिहै गोरा बदन कुम्हलाय\nकहो तो मोरी बेटी छ्त्रू छ्वाओं कहो तो नेतवा ओहार\nकहो तो मोरी बेटी सुरजू अलोपों गोरा बदन रहि जाय\nकाहे को मोरे बाबा छ्त्रू छ्वायो काहे कैं नेतवा ओहार\nकाहे को मोरे बाबा सुरजू अलोपों गोरा बदन रहि जाय\nआजू कै रोजे बाबा तोहरी मडैइया कालही सुघर बार के साथ\nकाचहि दुधवा पियायो मोरी बेटी दहिया खियायो सढीयार\nएकहू गुनहिया न लाइयु मोरी बेटी चल्यु परदेसिया के साथ\nकाहे कै मोरे बाबा दुधवा पियायो दहिया खियायो सढीयार\nजानत रह्यो बेटी पर घर जइहें गोरा बदन रहि जाय\nइहै दुधवा बाबा भैया कैं पीऔत्यों जेनि तोहरे दल कै सिंगार\n\nचैत मास तिथि नौमी, त रामा जग्य रोपन्ही रे\nचैत मास तिथि नौमी , त रामा जग्य रोपन्ही रे\nअरे बिनु सितला जज्ञि सून , त को जज्ञि देखै रे\nसोने के खडउन्हा बशिष्ट धरे , सभवा अरज करैं रे\nरामा सीता का लाओ बोलाई , त को जज्ञि देखै रे\nअगवां के घोड़वा बसिष्ठ मुनि , पिछवां के लछिमन रे\nदुइनो हेरैं लागे ऋषि के मड़ईयाँ , जहां सीता ताप करैं रे\nनहाई धोई सीता ठाढ़ी भई , झरोखन चित गवा रे\nऋषि आवत गुरु जी हमार , औ लछिमन देवर रे\nगंगा से जल भर लाइन , औ थार परोसें रे\nसीता गुरु जी के चरण पखारें , त माथे लगावैं रे\nइतनी अकिल सीता तुम्हरे , जो सब गुन आगरि रे\nसीता अस के तज्यो अजोध्या , लौटि नहि चितयू रे\nकाह कहौं मैं गुरु जी , कहत दुःख लागे सुनत दुःख लागे रे\nगुरु इतनी सांसत रामा डारैं , की सपन्यो न आवैं रे\nऐसा त्याग किया राम ने मेरा की सपने में भी नहीं आते\nसुधि करैं रामा वही दिनवां , की जौने दिना ब्याह करैं रे\nरामा अस्सी मन केरा धनुस , त निहुरी उठावैं रे\nसुधि करैं रामा वही दिनवां , की जौने दिना गौना लायें रे\nरामा फुल्वन सेजिया सजावें , हिरदय मा लई के स्वावै रे\nसुधि करैं रामा वही दिनवां , की जौने दिना बन चले रे\nरामा हमका लिहिन संग साथ , साथ नहीं छोडें रे\nसवना भादौना क रतिया , मैं गरुए गरभ से रे\nगुरु ऊई रामा घर से निकारें , लौटि नहीं चितवहि रे ?\nगुरु जी का कहना न मेटबे , पैग दस चलबे रे\nगुरु फाटै जो धरती समाबे , अजोध्या नहीं जाबै रे\nगुरु फेर हियें चली औबे , राम नहीं देखबै रे\n\nमैं अलबेली गुदाय आई गुदना\nमैं अलबेली गुदाय आई गुदना\nमैं जो गई पानी भरने संग गए अपना\nटूट गयी रस्सी लटक गये अपना\nमैं अलबेली . . .\nमैं जो गई रोटी करने संग गए अपना\nफूल गई रोटी पिचक गए अपना\nमैं अलबेली . . .\nमैं जो गई छोटी करने संग आये अपना\nटूट गई कंघी चटक गए अपना\nमैं अलबेली . . .\n\nविवाह -गीत - सोवत रहीं अटरिया झझक\nसोवत रहीं अटरिया झझक उठ बैठीं\nमईया केकरे दुआरे बाजन बाजे केकर होत है बियाह\nमईया जे बेटी बुलावैं गोद बैईठावें\nहसि कै बोलैं बेटी तोहरे दुआरियां बाजन बाजे तुहरहि होत है बियाह\nनाही सीख्यौ मोरी मईया गुन ग्रस्थापन नाही सीख्यौ राम रसोय\nसास ननद मोरा भैया गरियैहैं मोरे बूते सहयू न जाय\nसिख लेहू मोरी बेटी गुन ग्रस्थापन सिख लेहू राम रसोय\nसास ननद तोहरी भैया गरियहियें ले लिहो अचरा पसार\n\nसावन\nसावन आए ओ री सखी री , मंदिर छावै सब कोय रे\nअरे , हमरा मंदिरवा को रे छैहें , हमरे तो हरी परदेस रे\nकाह चीर मैं कगदा बनावौं , काहेन की मसियाली रे\nअरे , कोहिका मैं बनवों अपना कैथवा , चिठिया लिक्खहि समुझाई के\nअंचरा चीरी मैं कगदा बनावहु , अंसुअन की मसियाली रे\nअरे , लहुरा देवरवा बनवों कैथवा , चिठिया लिखहि समुझाई के\nअरे अरे कागा तोहे देबै धागा , सोनवा मेढौबे तोरी चोंच रे\nअरे , जाई दिह्यो मोरे पिय का संदेसवा , चिठिया पढयो समुझाई के\nनहाइ धोई राजा पुजवा प बैठे , चिठिया गिरी भहराई के\nअरे , चिठिया बांचे बाँची सुनावै , पटर पटर चुवै आंस रे\nसुन सुन कागा हमरा संदेसवा , रानी का दिह्यो समुझाई के\nअरे , बरिया बोलाइ रानी बँगला छ्वावैं , हमरा आवन नहीं होए रे\nसावन मा रानी चुनरी रंगैहैं , पहिरहि मनचित लाइ के\nअरे , सब सखियन संग झूलन जैहैं हमरिही सुधि बिसराई के\n\nदेवी गीत-सेरों पे होके सवार महरानी\nसेरों पे होके सवार महरानी\nमेरे घरवा आइन महरानी\nनिबिया के तरे तरे आयीं महरानी\nअब निबिया झपसन लाग महरानी\nअमवा के तरे तरे आइन महरानी\nअब अमवा बौरन लाग महरानी\nतलवा के तीरे तीरे आयीं महरानी\nअब तलवा लहरान लाग महरानी\nमहलों के तरे तरे आयीं महरानी\nअब रानिय गर्भन लाग महरानी\n\nससुरे परलोक क चुनरी नैहरवा संसार धूमिल भई\nससुरेपरलोक क चुनरी नैहरवा संसार धूमिल भई\nराजा जी परमात्मा जैहें पहिचानि , करब हम कौन बहाना\nआवा गवन . . .\nमोरे पिछवारे रंगरेजवा बेटौना गुरु\nबीरन लागौ हमार , करब हम कौन बहाना\nआवा गवन . . .\nएक बोर मोरी बोरौ चुनरिया ज्ञान ,\nभक्ति और कर्म के आलोक से मेरी आत्मा की शुद्धि कर दो\nराजा न पावें पहिचानि , करब हम कौन बहाना\nआवा गवन . . .\nसंकरी गलिय होई के डोला जो निकरा\nछूटा जो आपन देस , करब हम कौन बहाना\nआवा गवन . . .\nआवा गवन नगिच्याय करब अब कौन बहाना\n\n",
  "source": "Hindi-data-hub/odaigen_hindi_pre_trained_sp",
  "language": "hi",
  "metadata": {
    "file_name": "awadhi-awa.txt",
    "content_length": 26500,
    "split": "train"
  }
}