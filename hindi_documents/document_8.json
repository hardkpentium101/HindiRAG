{
  "id": "hindi_doc_8",
  "title": "bundeli-bns.txt",
  "content": "टेरत है घनश्याम तुम्हे तो\nटेरत हैं घनश्याम तुम्हें तो\nकोई टेरत है नन्दलाल\nटेरतटेरत दूर निकल गईं ,\nलेत तुम्हारो नाम । तुम्हें तो . . .\nगोरीगोरी उमर की छोटी ,\nराधा उनका नाम । तुम्हें तो . . .\nकहां का रहना , कहां का मिलना ,\nकहां भई पहचान । तुम्हें तो . . .\nगोकुल रहना , मथुरा मिलना ,\nबरसाने पहचान । तुम्हें तो . . .\nटेरत हैं घनश्याम . . .\n\nसूजैं इन आँखन अलबेली\nसूजैं इन आँखन अलबेली\nजग मैं रजऊ अकेली ।\nभरकें मूठ गुलाल , धन्न वे ,\nजिनके ऊपर मेली ।\nभागवान जिनने पिचकारी ,\nरजऊ के ऊपर ठेली ।\nई मइनाँ की आवन हम पै ,\nमिली , मसा के झेली ।\nअपकी बेराँ उननें ईसुर\nफाग सासरें खेली ।\n\nमैया महक रहे तोरे बाग मदिरवा गर के\nमैया महक रहे तोरे बाग , मंदिरवा एंगर के ।\nचम्पा चमेली केतकी फूली ,\nमैया फूल रही कचनार । मंदिरवा . . .\nफूले गुलाब चांदनी बेला ,\nकेवरा की है बहार । मंदिरवा . . .\nकमल कुमुदनी मोंगरा फूलो ,\nफूल रहे गुलदाख । मंदिरवा . . .\nदिन के राजा रात की रानी ,\nफूलन की भरमार । मंदिरवा . . .\nभांतिभांति के फूल खिले हैं ,\nबरने कौन प्रकार । मंदिरवा . . .\nउन फूलन के बने हैं गजरे ,\nदेवी को होत शृंगार । मंदिरवा . . .\n\nसतपुरुस रतन\nऊ देस धन्न , वा भूम धन्न , औतरे जहाँ सतपुरुष रतन ,\nजनमानसनिधि , धरती के धन ।\nसबके सुख के लानें जिननें\nनिज कौ सुखबैभौ त्याग दओ ,\nधरती के भाग जगाबे खें ,\nबैकुंठउ सें बैराग लओ ।\nपरहित में जिननें तपा तपे\nझेले बरसा , आँधी , हिमार ,\nपरदुख में नैनूँसे पिघले\nज उतरे बनकै मंगधार ।\nजिनको संगत में डरोपरो बन गओ गिलारौ लौ चन्दन ,\nबन गईं रपरियाँ नन्दन बन ।\nदिखकै समाज को दुरगत जे\nव्याकुल हो बिलखबिलख रोए ,\nमानुस कौ पतन जिन्हें अखरी\nजे रहे जगत , जब सब सोए ;\nसूलन की सेजें अँगया कै\nमंगलचौके नित रहे रचत ,\nरह गए अकेले , पै न झुके\nपी गए हलाहल हँसतहँसत ;\nभर गए जगत में नई जोत , आहुतिसी अरपन कर तनमन ।\nउनसें को कैसें होत उरिन ?\nआगम की कूँख जलम जिननें\nअन्यायी की रस्ताा छेड़ी ,\nबौछार जुलम जल्लादी की\nबलिदानी बाँहन पै एड़ी ;\nगजरा न गुलामी के पहिरे\nफाँसी कौ फंदा चूम लओ ,\nजिनकी भसमी की छाप अमिट\nरच गई अमर इतिहास नओ ।\nजिनके पदचिन्हन की धूरा , बन क्रान्ति धँसी खोरनखोरन ,\nऊँघत ज्वानी खें झकझोरन ।\nमैरा सें लैकै महलन लौ\nझनकार उठत जिनकी बानी ,\nपाखान हिएउ के सोतन सें\nरसयात नेहकरुनाघानी ।\nजिनके बोलन की डोर पकर\nबज उठत बाँसुरीरमतूला ,\nरसरँग बरसत झोपड़ियन से\nनिकरत बन राजकुँवर दूला ;\nजग जात जननि के रखवारे , करतीं रनभेरीं घननघनन ;\nजुगसाके गूँजत घरनघरन ।\nऊ देस धन्न वा भूम धन्न ,\nऔतरे जहाँ सतपुरुस रतन ।\n\nशेरो पे हो गई सवार सवार महारानी\nशेरों पे हो गई सवार , सवार महारानी ।\nमाली पे हो गई दयाल , दयाल महारानी । शेरों . . .\nशेरों सवार मैया महलों गई थीं\nराजा पे हो गई दयाल , दयाल महारानी । शेरों . . .\nशेरों सवार मैया मंदिर गई थीं\nभक्तों पे हो गई दयाल , दयाल महारानी । शेरों . . .\nशेरों सवार मैया मेरे घर आओ\nहम पे भी हो जाओ दयाल । शेरों . . .\n\nकामना पूरी करो माई कामना पूरी करो माई\nकामना पूरी करो माई , कामना पूरी करो माई ।\nपूरना पूरी करो माई ।\nके माई मोरी काहे को तेरो मंदिर\nकाहे के लगे खम्भे री माई । पूरना . . .\nके माई मोरी , सोने को तेरो मंदिर\nरूपे के चारो , खम्भा री माई । पूरना . . .\nके माई तेरों , काहे को लागे भोग\nकाहे को भरी , झाड़ी री माई । पूरना . . .\nके माई मोरी , दाख चिरौंजी को भोग\nगंगा जल झाड़ी भरी माई । पूरना . . .\nऔ माई मोरी , निर्धन खों धन दीजो\nकोढ़िन खों काया री माई । पूरना . . .\nकै माई मोरी , सबकी खबर है लीजो\nअरज मोरी सुनियो री माई । पूरना . . .\n\nइनपे लगे कुलरियाँ घालन\nइनपे लगे कुलरियाँ घालन ,\nमऊआ मानस पालन ।\nइनै काटवौ ना चइयत तौ ,\nकाट देत जै कालन ।\nऐसे रूख भूख के लानैं ,\nलगवा दये नंद लालन ।\nजे कर देत नई सी ईसुर\nमरी मराई खालन ।\n\nजगाओ फिर बापू के भाव\nदेस में कैसौ दंगा मचौ\nखेल जौ सैतानन नें रचौ ,\nबरै जौ जातपाँत कौ नसा\nदेश की कर डारी दुरदसा ,\nजगाओ फिर बापू के भाव\nकिनारें तबइँ लगा पैऔ नाव ।\nदनुजता बोलत जिन्दाबाद\nमनुजता हो रइ मुरदाबाद ,\nभीतरइँ भुँजत मुरादाबाद\nबरेली बरत इलाहाबाद ,\nदेहली मेरठ मोदीनगर ,\nअलीगढ़ चुरत गाजियाबाद ।\nभँवर में फँसी नाव खौं देख\nडुबाबे पोंच जात जल्लाद ।\nमहा साँतर जो लुंगा मरत\nसाँड़ से सबरइँ छुट्टाँ चरत ,\nसहर में जौन लफंगा बरत\nबेइ पुंगा तो दंगा करत ।\nलैन नइँ देत काउ खौं चैन\nबैन खों जे नइँ समझत बैन ,\nटूट परतइ इज्जत खों लेन\nलोहू सें लीपत नीच उरैन ।\nमनुजतनधारी बिसधर नाग\nलगा रए जे दंगन की आग ,\nउगल रए देस बैर कौ झाग\nसहीदन के लोहू सें सिँचौ\nउजारत नन्दनबनसौ बाग ।\nन चूकत अत्याचारी दाँव\nदेस खौं इनसें आज बचाव ,\nकिनारें तबइँ लगा पैऔ नाव\nजगाऔ फिर बापू के भाव ।\nएक हैं जाँके रामरहीम ,\nएक हैं जाँके कृष्णकरीम ,\nएक से तुलसीसूरकबीर\nभरे रस सें रसखान रहीम ,\nएक से सबखौं बैद हकीम\nएक सँग पुजतइ सइयद बली\nइतै के सालिगरामसलीम ।\nबाबरे बैजू कौ संगीत\nकि जीनें लए जड़चेतन जीत ,\nबौइ है तानसेन की तान\nकरे बस में सम्राट महान ,\nलता खौं का हिन्दुवइ सुनत ?\nरफ खौं बस तुरकन के कान ?\nविधाता कौ साँचौ है एक\nहमइँ तुम करतइ भेद अनेक ।\nदौर कैं दो उगरें लग जाव\nबीरबल अकबर जैसे चाव ,\nमेंट के भेदभाव के भरम\nछोड़ दो सबरे कपटदुराव ,\nजगाऔ फिर बापू के भाव ,\nकिनारें तबइँ लगा पैऔ नाव ।\nछिड़ी जब आजादी की जंग\nलड़े गोरन सें सबरे संग\nभगत सिंह चन्द्रसेखर आजाद\nन भूलत कोउ बिसमिल की याद ।\nसहीदन कौ नायक असफाक ,\nनिछावर हो गऔ बीर हमीद\nकरी ऊँची भारत की नाक ;\nयाद आ गओ हुमायूँ आज\nबचा लइ करमवती की लाज ,\nआज के जे समाज के ताज\nन इनखौं कौनउँ सरमलिहाज\nबोउत रत रोज जहर के बीज\nकरत फिर जेइ कोढ़ में खाज ,\nबिगारत बेइ डाँकधर मर्ज\nकि जिनके हाँतन होत इलाज ।\nजेइ रए कलपबृच्छ खौं काट\nन सूजत इनखौं भावकुभाव ,\nजगाऔ फिर बापू के भाव\nकिनारे तबइँ लगा पैऔ नाव ।\nसिक्ख , मुसलिम , हिन्दू , ईसाई\nसुमित में रतते सबरे भाई\nकितै सें कीनें गुँजी लगाई\nसगी माँ सबकी भारत माई\nहिमालयसी जीकी ऊँचाई ,\nअरब सागर जैसी गहराई\nपवन कै रइ जीकी प्रभुताई ;\nजनम भर जाँकौ पानी पियो\nदेवतन जैसी देह बनाई ।\nजितै को रज में खोखो खेल\nआज ज्वानी ऐसी गर्राई ,\nभाई की घिची काट रए भाई\nखून सें खेलत क्रूर कसाई ।\nन रै गऔ इनखौं नकउ कूत\nकरोरन में जेइ कड़े कपूत\nकि इन्नें माँ की कोख लजाई\nजगत्तर भर में नाक कटाई ।\nडुबा डारो बापू कौ नाम\nबिलख रए बरधासाबरमती\nसिसक रऔ सबरौ सेवाग्राम ।\nथूक रऔ इनपै सब संसार\nजेइ तो बरत भूमि के भार ,\nअहिंसा की नित हिंसा करत ,\nप्रेमपोथी चूले में धरत ,\nसत्त अभमन्यू कौ वध करत\nजेइ तौ करवाउत टकराव ।\nनए हों चाय पुराने घाव\nन इनपै नोंनमिर्च भुरकाव ,\nप्रेम की मरहम इन्हें लगाव ।\nभाइचारे के भरकें भाव ,\nनेह सें नित्त इन्हें सहलाव\nआज फिर बिछरे गर्रे लगाव\nप्रेम के अँसुवन सें सपराव ,\nआज फिर भरतमिलाप कराव\nजगाऔ फिर बापू के भाव ,\nकिनारें तबइँ लगा पैऔ नाव ।\n\nसाजौ पत जोजन की, भोजन पै सभों सब\nसाजौ पत जोजन की , भोजन पै सभों सब ,\nसाजौ मंच डेरन गुलगुलौ लियायकें ।\nतान दो वितान चार चाँदनी चंदेवा , पूर\nपल में गलीचा फर्स मखमली बिछाय कें ।\n‘ईसुरी’ तरंगन में दीजियो बंधाय सेत ,\nकाट के कुघाट बाट राखियो बनाय कें ।\nसाज के तोश बेष आउत श्री कोसलेस ,\nपावै ना कलेंस लेस देस मेरे आय कें ।\n\nईसुरी की फाग-19\nतुमखों देखौ भौत दिनन सें\nबुरौ लगत रओ मन सें\nलुआ न ल्याये पूरा पाले के\nकैबे करी सबन सें\nएकन सें विनती कर हारी\nपालागन एकन सें\nमनमें करै उदासी रई हों\nभई दूबरी तन सें\nईसुर बलम तुमइये जानौ\nमैंने बालापन सें ।\nभावार्थ\nइस चौघड़िया में ईसुरी रजऊ की व्यथा को व्यक्त कर रहे हैं । देखिए — आज तुम्हें बहुत दिनों में देखा , मन में बहुत बुरा लगता था । मैं पासपड़ोस में सबसे कहती थी , लेकिन मुझे कोई लिवा कर नहीं लाया । किसी से विनती करती , किसी के पैर पड़ती लेकिन मैं हार गयी । मन से उदास रहती थी सो तन से भी दुबली हो गयी हूँ । मैंने तो बचपन से ही तुम्हें अपना प्रियतम जाना है ।\n\nहम पहिरे मूगन की माला\nहम पहिरे मूंगन की माला ,\nहमारी कोऊ गगरी उतारो\nकहां गये मोरे सैंया गोसंइयां ,\nकहां गये वा रे लाला ,\nहमारी कोऊ गगरी उतारो । हम पहिरे . . .\nएक हाथ मोरी गगरी उतारो ,\nदूजे घूंघट संभालो ,\nहमारी कोऊ गगरी उतारो । हम पहिरे . . .\nएक हाथ मोरी गगरी उतारो ,\nदूजे से चूनर संभालो ,\nहमारी कोऊ गगरी उतारो । हम पहिरे . . .\nएक हाथ मोरी गगरी उतारो ,\nदूजे से लालन संभालो ,\nहमारी कोऊ गगरी उतारो । हम पहिरे . . .\n\nमइया तुम नाहक खिसयातीं\nमइया तुम नाहक खिसयातीं ।\nइनके कँयँ लग जाती ।\nपानी मिला दूध में बैचैं ।\nतासें गाड़ौ कातीं ।\nजे तौ अपने सगे खसम खाँ ।\nसाँसौं नई बतातीं ।\nईसुर जे बृज की बृजनारीं ।\nधजी कै साँप बनातीं ।\n\nओ कान्हा मोरी भर दो गगरिया\nओ कान्हा , मोरी भर दो गगरिया\nभर दो भरा दो , सर पे धरा दो\nओ कान्हा , बतला दो डगरिया । ओ कान्हा . . . ।\nगोकुल नगर में लगी है बजरिया\nओ कान्हा , मोह ला दो चुनरिया । ओ कान्हा . . . ।\nकोई नगर से वैदा बुला दो\nझड़वा दो अरे मोरी नजरिया । ओ कान्हा . . . ।\nमैं तो रंग गई , कान्हा रंग में\nसूझे न मोहे , कोई डगरिया ।\n\nछोटे से मोरे मदन गोपाल (लोरी)\nछोटीछोटी गैयाँ\nछोटेछोटे ग्वाल\nछोटे से मोरे मदन गोपाल\nकहाँ गईं गैयाँ , कहाँ गए ग्वाल\nकहाँ गए मोरे मदन गोपाल ।\nहारे गईं गैयाँ , पहाड़ गए ग्वाल\nखेलन गए मोरे मदन गोपाल\nका खाएँ गैयाँ ? का खाएँ ग्वाल\nका खाएँ मोरे मदन गोपाल ?\nघास खाएँ गैयाँ , दूध पिएँ ग्वाल\nमाखन खाएँ मोरे मदन गोपाल ।\nछोटीछोटी गैयाँ\nछोटेछोटे ग्वाल\nछोटे से मोरे मदन गोपाल\n\nअवरित आई बसन्त बहारन\nअवरित आई बसन्त बहारन\nपानफूल फल डारन ।\nबागन , बनन , बंगलन , बेलन\nबीधन बगरं बजारन ।\nहारन और पहारन पारन ,\nघाम धवल जल धारन ।\nतपसी कुटिल कन्दरन खोरन ।\nगई बैराग बिगारन ।\nआए बौर मजीरन ऊपर\nलगे भोंर गुजारन ।\nचहत अतीत , प्रीत प्यारे की ।\nहा हा करत हजारन ।\nईसुर कन्त अन्त हैं जिनके\nतिनें देत दुख दारून ।\n\nमैया के भुवन मे हरे चदन बिरछा\nमैया के भुवन में हरे चंदन बिरछा\nलंगुरा डार कटाय हो मां\nहँसहँस पूंछे देवी जालपा काहे की\nखातिर कटाये हो मां ।\nमैया खों तो कइये मां चदन पलकियां\nमड़खों बजर किवार हो मां । मैया . . .\nउठा पलंगवा बीरा लंगुरवा\nडारे बढ़ई की दुकान हो मां । मैया . . .\nबढ़ई तो कइये चतुर सुजार\nजो रुचिरुचि पलंग बनाये हो मां । मैया . . .\n\nदेखो खेते किसनवा जाय रहे\nदेखो खेते किसनवा जाय रहें ,\nवे तो मस्ती में हैं कछु गाय रहें ,\nगर्मी की तपती दोपहरिया ,\nउनखों तनकऊ नाहिं खबरिया ,\nसिर पे धरके चले गठरिया ,\nवे तो तन मन की सुध बुध भुलाय रहे ।\nमेहनत खेतन में वे करते ,\nमेहनत से तनकऊ नहिं डरते , माटी में अन्न उगाते ,\nदेखो खेतन में हल खो चलाय रहे ।\nकभऊंकभऊं ओला पड़ जाते ,\nबादल पानी उन्हें डराते ,\nपर वे तनकऊ न घबराते ,\nदेखो भगवान खों वे तो मनाय रहे ।\nगाय बैल की करें रखवारी ,\nबाद में करते हैं वे ब्यारी , गांवन की शोभा है न्यारी ,\nधरती खों स्वर्ग बनाय रहे ।\nकोऊ न बैठे घर में खाली ,\nलड़का बिटिया और घरवाली ,\nजीवन की है नीति निराली\nअरे सब खों वे सीख सिखाय रहे ।\n\nयारौ पर नारी से बरकौ\nयारौ पर नारी से बरकौ ।\nयेइ हुकुम है हरकौ ।\nई कलजुग कौ जाल कठिन है ।\nरहवौ बड़ी खबर कौ ।\nजिनके संगै परी भांवरैं ।\nजोड़ा नारी नर को ।\nजो सुख चाहौ घरी भरेकौ ।\nमिटे जनम को खटकौ ।\nईसुर स्याम आस सब छोड़ौ\nभजन करौ रधुवर कौ ।\n\nबापू अबै न आए!\nओरी बापू अबै न आए ,\nअबै लौ खैबे कछू न ल्याए ,\nसुनत दृग माता के भर आए , बोली तनिक लाल गम खाव ,\nबेई करै का तीन दिना सें , परै न कछू उपाव ,\nबचन माता कए हैं ।\nअबइयाँ बे भए हैं । ।\nकोड़ीकाड़ परो है जाड़ौ , तन पै उन्ना नइयाँ ,\nअब तौ उनकी लाजबचइया , तुम हौ राम गुसइयाँ ,\nऊसइँ रातैं हतो बुखार\nउनैं , फिर भारी परो तुसार ,\nमरे खाँ मारत है करतार , भँजा रओ जनमजनम के दाव ।\nतरा ऊमैंसें गए ते छोड़ कातते ल्याय सिंगारे तोड़ ,\nतला के चोरी सें ,\nचाहे सैजोरी सें । ।\nभँुसारौ हो गओ , छुटक गई , गेरऊँगेर उरइयाँ ,\nजानें काए तुमाए बापू , आए अबै लौ नइयाँ ,\nबहन लागो आँखन सें नीर ,\nछूट रओ माँबेटा कौ धीर ,\nओरी चली तला के तीर , उतइँ कछु पूँछौ पतौ लगाव ।\nमाए बापू भर आ जाय ँ , हम ना खैबे कभउँ मगायँ ,\nचलौ माता चलिए ,\nपतौ उनकौ करिए । ।\nगतिया बाँध दई पटका की , लरकै करो अँगारें ,\nचिपका लए हाँत छाती सें , खुद निग चली पछारें ,\nपूछन लागी नायँ और मायँ ,\nकछू आपस में लोग बतायँ ,\nतौ बड़कै पूछो मात अगायँ , ”भइया साँची बात बताव ।\nकरत हौ तुम जा कीकी बात मोरौ जियरा बैठो जात ,\nबता दो साँसीसी ,\nलगी है गाँसीसी । “\n”आज तला के पार डुकरिया मर गओ एक बटोई ,\nपरदेसीसौ लगत संग मैं ऊके नइयाँ कोई ,\nसिँघारे लएँ तनिकसे संग ,\nककुर गओ है जाड़े में अंग ,\nतन को पर गऔ नीलौ रंग” सुनतन लगो करेजें घाव ।\nजाकें चीन्हीं पति की लास , मानौ टूट परो आकास ,\nझमासौ आ गओ है ,\nअँधेरौ छा गओ है । ।\n”कितै छोड़ गए बापू मोखाँ , तुम काँ जातों मइया“\nगेरउँ गेर हेर कै रोबै मनौ अबोध लबइया ,\nथरथर काँपै और चिल्लाय ,\nहतो को जो ऊखाँ समझाय ?\nदेख दुख धरती फाटी जाय , देख दुख दुख कौ टूटौ चाव ।\nजौ लौ खुले मात कै नैन , बाली लटपट धीरे बैन ,\n‘न बेटा घबराओ ,\nआओ एंगर आओ । ।\n”बापू नें तौ मौखाँ छोड़ो , मैं तोय छोड़ चली हौं ,\nतोरे नाजुक हाथ लाड़ले , अब मैं सौपौं कीहौं ?\nमाँ धरती , बापू आकास ,\nतुमारे , करौ उनइँ की आस , “\nजौ लौ बाबा ईसुरदास आ गये , बोले , ना घबराव ।\nउठा कै बालक बाले , ”मात , करौ ना चिन्ता कौनउँ , भाँत ,\nन दुख हूहै ईहौं ,\nकै जौ लौ मैं जी हाँ । । “\n\nईसुरी की फाग-22\nतोरे नैना मतबारे\nतिन घायल कर डारे\nखंजन खरल सैल से पैने\nबरछन से अनयारे\nतरबारन सैं कमती नइयाँ\nइनसें सबरई हारे\n' ईसुर ' चले जात गैलारे\nटेर बुला कैं मारे ।\nभावार्थ\nप्रिये , तुम्हारे नयन बहुत मतवाले हैं , जिन्होंने घायल कर दिया है । ये खंजन जैसे आकर्षक , विष के बुझे हुए , पर्वत शिखर की तरह नुकीले हैं और बरछी की तरह तीखे हैं ।\nये नयन तलवारों से कम नहीं हैं जिनसे सब हार जाते हैं । ईसुरी कहते हैं कि ये नयन राह चलते को बुला कर मार देते हैं ।\n\nझूला पड़ गयो रे आगन मे\nझूला पड़ गयो रे आंगन में\nबन में नाचे लागी मोर ।\nको जो झूलें को जो झुलावें\nको जो खींचे डोर ।\nगणपति झूलें शंभु झुलावें\nगौरा खींचे डोर । झूला . . .\nकौना महिना जन्म भयो है\nकौने नाम धरायो । झूला . . .\nभर भादों में जनम भयो है\nगणपति नाम धराये । झूला . . .\nकाहे को इन्हें भोग लगत है\nकाहे पे होत सवार । झूला . . .\nमोदक को इन्हें भोग लगत है\nमूषक पे होत सवार । झूला . . .\n\nतोरे पाव परत महामाई हो मोरी अरज सुनो\nतोरे पांव परत महामाई हो , मोरी अरज सुनो\nमाया के तेरे भरे हैं खजाने ,\nधन दौलत मैया कछु न चाने\nबिनती सुनो हमारी हो मोरी अरज सुनो . . .\nदुष्ट दलन जगदम्बा भवानी ,\nतो सम नहिं मैया कोऊ दानी\nकरो कृपा हर्षायी हो । मोरी . . .\nनाहिं चाहो मैया महल अटारी\nइतनी है बस बिनय हमारी\nरहो चरन चितलाई , हो\nमोरी अरज सुनो . . .\nसेवक की रक्षा करो माता\nबिनय सुनो तुम मेरी माता\nजीवन ज्योति जलाई हो । मोरी अरज . . .\n\nआज बिरज मे होरी रे रसिया\nआज बिरज में होरी रे रसिया ।\nकौना गांव के कुंअर कन्हैया ,\nकौना गांव की गोरी रे रसिया । आज . . .\nनन्दगांव के कुंअर कन्हैया ,\nबरसाने की गोरी रे रसिया । आज . . .\nअपनेअपने महल से निकरीं सखी सब\nकोऊ श्यामल कोऊ गोरी रे रसिया । आज . . .\nउड़त गुलाल लाल भये बादर ,\nमारत भरभर रोरी रे रसिया । आज . . .\n\nतन कौ तनक भरोसौ नइयाँ\nतन कौ तनक भरोसौ नइयाँ ,\nराखैं लाज गुसईयाँ ,\nउड़ उड़ पात गिरत धरनी मैं ,\nफिर नई लगत डरईयाँ\nजर बर देय भसम हो जै हैं ।\nफिरना चुनैं चिरइयाँ ,\nमानुस चाम काम न आवै ।\nपसु कीं बनत पनईयाँ ,\nईसुर कोऊ हाँत ना दै ले\nजब हम पकरैं बइयाँ ।\n\nराजा दशरथ के चारो लाल दिन-दिन प्यारे लगे\nराजा दशरथ के चारों लाल दिनदिन प्यारे लगें\nअंगना में खेलें चारों भैया ,\nचलत घुटरुअन चाल , दिनदिन प्यारे लगे । राजा . . .\nखुशी भई है तीनऊ मैया ।\nदशरथ खुशी अपार , दिनदिन प्यारे लगे । राजा . . .\nगुरू की दीक्षा लेके उनने\nमारे निशाचर तमाम , दिन दिन प्यारे लगें । राजा . . .\nस्वयंबर भयो जनक नगर में\nब्याहे चारोंभाई , दिनदिन प्यारे लगें । राजा . . .\nब्याह के आये अवध नगर खों\nखुशी भये नर नारि , दिनदिन प्यारे लगें । राजा . . .\n\nतरइयाँ भींज चलीं\nनइँ आए , सजनि भरतार , तरइयाँ भींज चलीं ।\nगए सजबन के जुद्ध लरन खों ,\nअभय अजयगढ़ बिजय करन खों ,\nअभिमानिन के मान दरन खों ,\nबाँद कमर तरवार ; तरइयाँ भींज चलीं ।\nसजन हमाए समर जुझारू ,\nधरत कभउँ नइँ पावँ निछारू ,\nअरिअन पै जब होत उतारू ,\nकरत बार पै बार ; तरइयाँ भींज चलीं ।\nबदरा उठतइ लखे धुँआँ के ,\nसुँनत रई घनघोर धमाके ,\nतरवारन के खनक खनाके ,\nवीरन की ललकार ; तरइयाँ भींज चलीं ।\nकाऊ कौ नइँ गउत गहेसौ ,\nजइसों लगतइ अधिक अँदेसौ ,\nअबै तलक नइँ मिलो सँदेसौ ,\nजीत भई कै हार ; तरइयाँ भींज चलीं ।\nहेरतहेरत बाट पिया की ,\nमलिन भई जर जोत दिया की ,\nबढ़न लगी है जरन जिया की ,\nभए फीके सिंगार , तरइयाँ भींज चलीं ।\nतबइँ सुनाने विजय नगारे ,\nहुँदकत घुड़ला आए दुआरे ,\n‘मित्र’ धना दए खोल किबारे ,\nसजा सुकंचन थार ; तरइयाँ भींज चलीं ।\nतुरतइँ राई नोंन उतारो ,\nहरख हरद कौ तिलक समारो ,\nगरें हार कमलन कौ डारो ,\nपरछन लओ उतार , तरइयाँ भींज चलीं ।\n\nबसन्त कौ प्यार\nक्वाँरी मनबगिया कोयलिया कूक रई ,\nबिरछन नें कर लऔ सिंगार ,\nझूमे नए फूलन के हार ।\nदूर हरी खेतन में बगरी है भाँग ,\nगंध झरत केवरे सें झूम रई डाँग ,\nहोंन लगे रागरंग आ गई बहार ,\nनदिया की निरमल भई धार ।\nअनहोंनी बात भई सोंने में बास ,\nधरती पै होंन लगो महुअन कौ रास ।\nनाँनीँ रसबुँदियन की बरसै फुआर ,\nरूपेसौ हो गऔ सिंसार ।\nपीपी कें बैर चली बहकी है चाल ,\nमहँक उठीं मेंड़ें सब हो गईं बेहाल ।\nकलियाँ रस बगरा कें मस्ती रइँ ढार ,\nपाँखन में मुन्सारे पार ।\nसेंमर सज आऔ है टेसू के संग ,\nबौराये आम देख इनके सब रंग ।\nबनीठनी सकियँन सँग ठाँड़ी कचनार ,\nपीर करै हिय में तकरार ।\nसरसों में गोरी कौ कंचन भऔ आँग ,\nभरी नई बालन नें मोंतिन सें माँग ।\nसोभा लख आसमान धीरज ना धार\nबगरौ है धरती के थार\nराधा नें रूप सजौ सोरउ सिंगार ,\nकुंजन में नन्दन बन हो रऔ बलहार ।\nकाए ना कान्हा फिर लेबें औतार ?\nधरती में इतनों है प्यार ।\nक्वाँरी मनबगिया में कोयलिया कू क रई ,\nबिरछन नें कर लऔ सिंगार ,\nझूमे नए फूलन के हार ।\n\nनैना ना मारौ लग जै हैं\nनैना ना मारौ लग जै हैं ।\nमरम पार हो जै हैं ।\nबख्तर जुलम कहा कर लै हैं ।\nढाल फार कढ़ जै हैं ।\nनैनाँ मार चली ससुर खाँ ,\nडरे कलारत रै हैं ।\nओखद मूर , एक ना लग है ।\nवैद गुनी का कै है ?\nकात ‘ईसुरी’ सुन लो प्यारी ,\nदरस दवाई दै हैं ?\n\nस्वारथ को व्यवहार जगत मे स्वारथ को व्यवहार\nस्वारथ को व्यवहार जगत में स्वारथ को व्यवहार\nबिन स्वारथ कोऊ बात न पूछे\nदेखा खूब बिचार । जगत में . . .\nस्वारथ को व्यवहार\nपूत कमाके धन खों ,\nल्यावे माता करे पियार । जगत में . . .\nपिता कहे यह पुत्र हमारो ,\nअक्लमंद हुशियार । जगत में . . .\nनारी सुन्दर भूषण मांगे ,\nकरे पति से प्यार । जगत में . . .\nनहीं कोऊ संगी न कोऊ साथी\nमतलब के सब यार । जगत में . . .\nयह माया तुम छोड़ो प्यारे ,\nभजो जगत करतार । जगत में . . .\n\nकड़तन लागौ मूड़ दिरौंदा\nकड़तन लागौ मूड़ दिरौंदा ,\nकड़ीं न सिर खों ओंदा ।\nकारीगर ने बुरऔ बनाऔं ।\nधरौ न ऊँचों गोंदा ।\nलच गई , लफ गई , दूनर हो गई ,\nनेंनूँ कैंसो लोंदा\nईसुर उनें उठा नई पाए ,\nहतो उतै सकरोंदा ।\n\nचाय पी पी के दूध घी की कर दई महगाई\nचाय पी पी के दूध घी की कर दई महंगाई ।\nबड़ी आफत जा आई ।\nबेंचे दूध घरे न खावें , लड़का वारे बूंद न पावें ।\nचाहे पाहुन लो आ जावें\nदेवी देवता लो होम देशी घी के न पाई । । बड़ी . . .\nघर को बेंचे मोल को धरते , रिश्तेदारों से छल करते ,\nजे नई बदनामी से डरते ,\nडालडा से काम चले हाल का सुनाई । बड़ी . . .\nघी और दूध के रहते भूखे , जब तो बदन परे हैं सूखे ,\nभोजन करत रोज के रूखे\nस्वाद गोरस बिना भोजन को समझो न भाई । बड़ी . . .\nदेशी घी खों हेरत फिरते , चालीस रुपया सेर बताते ,\nडालडा तो खूब पिलाते ,\nबेईमानी की खाते हैं खूब जे कमाई । बड़ी . . .\nजब से चलो चाय को पीना , जिनखों मिले न धड़के सीना\nआदत वालों का मुश्किल है जीना ,\nसुबह शाम उनको परवे न रहाई । बड़ी . . .\nअपना बने चाय के आदी , चालू स्पेशल को स्वादी ,\nकर दई गौरस की बरबादी ।\nबीच होटल में जहाँ देखो चाय है दिखाई । बड़ी . . .\n\nबखरी रैयत है भारे की\nबखरी रैयत है भारे की ,\nदई पिया प्यारे की ।\nकच्ची भीत उठी माटी की ,\nछाई फूस चारे की ।\nवे बन्देज बड़ी बे बाड़ा ,\nतई पै दस व्दारे की ।\nकिबारकिवरियाँ एकऊ नइयाँ ,\nबिना कुची तारे की ।\n‘ईसुर’ चाँय निवारों जिदना ,\nहमें कौंन बारे की ।\n\nईसुरी की फाग-15\nजब से रजऊ ने पैरी अंगिया , मोय करो बैरगिया\nफिरतीं रातीं गलीखोरन में , तनक उगर गई जंगिया\nघूमत फिरत नसा के मारे , मानो पी लई भंगिया\nईसुर भये बाग के भौंरा , रजऊ भईं फुलबगिया ।\n\nसीता चलीं मायकें\nएड़ीटेड़ी बाँसुरी ,\nबजाबेबारौ कौन ,\nसीता चलीं मायकें ,\nलौटाबेबारौ कौन ?\nआज आदमी निज स्वारथ में , ऐंन आँदरौ हो रओ ,\nमानुस होकैं मानवता खौं , काए कुजानें खो रओ ।\nअसगुन हो रए रोज चौगुने ,\nबिगरत जा रओ सौंन ।\nकैबे सुनबे जान चिनारी , कोऊ काम नइँ आबैं ,\nथायँबताकै हमें ऊथली , लै गैरे खौं जाबैं ।\nदूध बिलइयाँ पिएँ मजे सें ,\nहमें मठा कौ धौंन ।\nचोरचोर मौसेरे भइया , पेरैं अपनी घानी ,\nअपुन मसकबैं माल मजे सैं , हमें पिआ दएँ पानी ।\nफोरा पारैं और जरे पै ,\nडारैं रोजऊँ नौंन ।\nचोरबजारी करैं प्रेम सैं , हरिसचन्द के लरका ,\nसज्जनता की नई सड़क पै , बड़ेबड़े भए भरका ।\nअपने काजै डैवड़ौ दूनौ ,\nऔर काउऐ पौंन ।\nनीतन्याय की बात करौ नइँ , भरौँ मच गओ भारी ,\nमौं पै मीठे बोल , बगल में दाबैं फिरैं कटारी ।\nतनक भले की बात चलै तौं ,\nहोहो जाबैं मौन ।\nसत्य अहिंसा धरम नीति के , क्वाउत जौन पुजारी ,\nनिकरत बेइ कुकरमी पापी , असली अत्याचारी ।\nबेइ प्रगत के महाखम्भ की ,\nपकरैं बैठे टौंन ।\n\nआज अगन बीच कन्हैया मचला ठाने\nआज अंगन बीच कन्हैया मचला ठाने ।\nहमें खेलने हेतु गगन को चंदा चाने । आज . . .\nभांतिभांति के नये खिलौने ,\nएकएक से नौनेनौने ,\nमाने न छलिया एक ,\nहो गगन को चंदा चाने । आज . . .\nमाता यशोदा गोद बिठाये ,\nभांति भांति के खेल खिलाए ,\nमाने न नटखट एक हो ,\nगगन को चंदा चाने । आज . . .\nकांसे को एक थार मंगाओ ,\nथोड़ा जल उसमें भरवाओ ।\nदियो है चन्द्र दिखाय हो ,\nगगन को चंदा चाने । आज . . .\n\nदेवी के दिवाले बड़ी भीर\nदेवी के दिवालें बड़ी भीर ,\nचलो तो दर्शन करबे ।\nकौना लगा दई मैया बेला चमेली ,\nकौना ने लाल अनार । चलो . . .\nदेवी लगा दई मैया बेला चमेली ,\nलंगुरे ने लाल अनार । चलो . . .\nकांहे के गोडूं भैया बेला चमेली ,\nकाहे के लाल अनार । चलो . . .\nकुदरन गोडूं मैया बेला चमेली ,\nखुरपन लाल अनार । चलो तो\nकाहे के सींचूं मैया बेला चमेली ,\nकाहे से लाल अनार । चलो . . .\nदुधुअन सीचूं मैया बेला चमेली ,\nअमृत लाल अनार । चलो तो दर्शन करबे ।\nदेवी के दिवाले बड़ी भीर , चलो तो दर्शन करबे ।\n\nआम अमलिया की नन्ही-नन्ही पतियाँ\nआम अमलिया की नन्हीनन्ही पतियाँ\nनिबिया की शीतल छाँह\nवहि तरे बैइठीं ननद भौजाई\nचालैं लागि रावन की बात ।\nतुम्हरे देश भउजी रावन बनत है\nरावन उरेह दिखाव\nतो मैं एतना उरैहौं बारी ननदी\nजो घर करो न लबार\nभावार्थ\nआम और इमली की नन्हींनन्हीं पत्तियाँ हैं\nनीम की शीतल छाया है\nउसी के नीचे बैठी हैं ननद भौजाई\nतभी रावण की बात चलने लगी ।\n' हे भावज , तुम्हारे देश में रावण बनता है\nरावण का चित्र खींचकर दिखाओ । '\n' चित्र तो मैं अवश्य खींचकर दिखाऊँ , प्यारी ननद\nयदि घर में तुम इसकी चर्चा नहीं करो । '\n\nजशोदा के महलन बेग चलो री\nजशोदा के महलन बेग चलो री ।\nमहल के अंदर बेग चलो री ।\nबंदनवारे बंदे अति सोहें\nलगी आम की धौरें । जशोदा . . .\nसोने के कलश धरे अति सोहें\nउनहू की ऊंची पौरें । जशोदा . . .\nअरे हाथ गुलेरी एड़िया महावर\nनाइन फिरी दौड़ीदौड़ी । जशोदा . . .\nकोई सखी गावे कोई बजावे\nकोई नाचें दै दै तारी । जशोदा . . .\nकोई सखी गोरी कोई कारी\nकोई सखी लड़कौरी । जशोदा . . .\n\nमागू मागू वरदान देवी के मदिर भीतर\nमांगूं मांगूं वरदान देवी के मंदिर भीतर ।\nमांगूं मैं लाल पीली चुड़ियां\nसेंदुर भरी मांग देवी के मंदिर भीतर ।\nमांगूं मैं लाल चुनरिया . . .\nगोटा जड़ी रे किनार\nमांगूं मैं पांव महावर मैं पांव महावर\nमेहंदी रंगे हाथ ।\nमांगूं मैं पांव में विछिया . . .\nभरा पूरा परिवार देवी के मंदिर भीतर । मांगूं . . .\n\nईसुरी की फाग-3\nमोरी रजऊ से नौनों को है\nडगर चलत मन मोहै\nअंग अंग में कोल कोल कें ईसुर रंग भरौ है ।\nमन कौ हरन गाल कौ गुदना , तिल सौ तनक धरौ है ।\nईसुर कात उठन जोबन की , विरहा जोर करौ है ।\nभावार्थ\nमेरी रजऊ से सुन्दर कौन है ? रास्ते चलते मन मोह लेती है । ईश्वर ने उसके अंग अंग को तराश कर रंग भरा है ।\nउसके गाल का गुदना छोटे तिलसा लगता है । देखो , ईसुर उभरते यौवन को विरह कैसे सता रहा है ?\n\nईसुरी की फाग-4\nउनकी होय न हमसों यारी\nउनसों होय हमारी\nमन आनन्द गईं मन्दिर में , शिव की मूरत ढारी\nपरसत चरन मनक मुन्दरी में , मुख की दिसा निहारी\nगिरजापति वरदान दीजिए , जौ मैं मनें बिचारी\nईसुर सोचें श्री कृष्ण खों , श्री बृखमान दुलारी\nभावार्थ\nवे हमसे प्रेम करें या न करें , हम उनसे प्रेम करते हैं । वे मन्दिर में गईं , शिव जी पर जल चढ़ाया , पर अपनी अंगूठी के\nनग में जब मुखदशा निहारी तो अपने चेहरे की जगह उदासनिराश ईसुरी ही दिखाई दिए । मन्दिर में एक ब्राह्मण को\nजाने से कौन रोक सकता है ? वृषमान नन्दिनी की तरह उसने वरदान मांगा कि हे गिरिजापति मेरी मनोकामना पूरी\nकरो ।\n\nजो बदनवारो कहा लये जाती\nजो बंदनवारो कहां लये जातीं ,\nकिते लये जाती हैं । जो . . .\nनगर अयोध्या में सुत भये सजनी ,\nराजा महीपत के नाती , उतईं जातीं\nराजा दशरथ के पुत्र भये हैं\nरघुकुल वंश उजार दई बाती , उतईं लये जातीं\nरानी कौशिल्या की कूख जुड़ानी\nराजा दशरथ की छाती , उतई लये जातीं\nसब सखियन खों दान दये हैं\nफूली नाहिं समाती । उतईं . . .\n\nआ जैहो बड़े भोर दही लै के (कार्तिक स्नान का गीत)\nआ जैहो बड़े भोर दही लै के , आ जैहो बड़े भोर । । टेक । ।\nनें मानो कुड़री धर राखो , मुतियन लागी कोर ।\nनें मानो मटकी धर राखो , सबरे बिरज कौ मोल ।\nनें मानो चुनरी धर राखो , लिख है पपीहरा मोर ।\nनें मानो गहने धर राखो , बाजूबंद हमेल ।\nचंद्रसखी भज बालकृष्ण छब , छलिया जुगलकिशोर ।\n\nमाई तुम्हरे श्याम कौन गुण कारे\nमाई तुम्हरे श्याम कौन गुण कारे ,\nकौन गुण कारे । माई तुम्हरे श्याम . . .\nगोरे नन्द बाबा , सो गोरी यशोदा\nसो गोरे ही हैं , बलराम तुम्हारे ,\nबलराम तुम्हारे । माई तुम्हरे श्याम . . .\nकारे जिन कहो ग्वालन\nकारे ही हैं जग के उजियारे ,\nमोरी आँख के तारे । माई तुम्हरे श्याम . . .\nखेलत गेंद गिरी जमुना में\nसो नागनाथ जैसे हो गये कारे ,\nएही गुन कारे । माई तुम्हरे श्याम . . .\n\nआज वृन्दावन रहस रच्यो है\nआज वृन्दावन रहस रच्यो है ,\nमैं भी देखन जाऊँगी ।\nसोलह शृंगार करूँ मोरी सजनी\nमुतियन माँग भराऊँगी । आज वृन्दावन . . . ।\nओढ़के मैं तो पचरंग चूनर\nश्याम को खूब रिझाऊँगी । आज वृन्दावन . . . ।\nमोहन दान दही मांगे\nकंस को जोर दिखाऊँगी । आज वृन्दावन . . . ।\nऐसो रहस देख मेरी सजनी\nप्रेम मगन हो जाऊँगी । आज वृन्दावन . . . ।\n\nदृगन मन बस गये री मोरे गुइया\nदृगन मन बस गये , री मोरे गुइयां\nकै मोरी गुइयां , दशरथ राज दुलारे\nगैल इत कड़ गये , री मोरी गुइयां । दृगन मन . . .\nकै मोरी गुइयां , हांथ सुमन के दौना ,\nलतन बिच छिप रहे , री मोरी गुइयां । । दृगन मन . . .\nकै मोरी गुइयां तक तिरछी सैनन\nविहंस कछु कह गये , री मोरी गुइयां । ।\nकै मोरी गुइयां कंचन प्राण पियारे ,\nचोर चित लै गये , री मोरी गुइयां । दृगन मन . . .\n\nबाबा जू भर आयँ\nबिटऊ खौं बाबा जू भर आयँ ,\nकुजानें कित्ते ढौंग दिखायँ\nलगाकै चौंतइया पै होम ,\nबिनैं सी करैं पकर कैं कान ,\nफुरोरू लैकें दो इक दार ,\nउचट कैं गिरबैं उल्टे ज्वान ।\nमुलक्कीं हाँकें देतइ जायँ ,\nबिटऊ खौं बाबा जू भर आयँ ।\nरगड़ कैं सूदी टिहुनी मार ,\nचिचाबै चाय कितेकउ खून ,\nउचल गई करयाई की खाल ,\nरगड़ कैं दई जिओरा की दून ।\nकोउकोउ गोड़े हाँत कपायँ ,\nबिटऊ खौं बाबा जू भर आयँ ।\nखुरन कै ई धरती खौं खूँद ,\nबमकबैं बँदरा से हरदार ,\nपकर कैं लाल लुअरसी साँग ,\nकबउँ कओ दै देबैं ललकार ।\nउतै बे हाँपत रए मौं बायँ ,\nबिटऊ खौं बाबा जू भर आयँ ।\nउठाकैं मैंकी मायँ भबूत ,\nगुटइया बाबा की जै बाल ,\nलगो जब तनक घोल्लाँ खम्भ ,\nसुनैं बे सबकी बातें खोल ।\nतमाखू धरकैं पण्डा प्यायँ ,\nबिटऊ खौं बाबा जू भर आयँ ।\nलगी फिर बिन्त्वारी खौं भीर ,\nकबैं कोऊ मोंड़ै चड़ो बुखार ,\nपिरा रओ कोउ कबै के पेट ,\nकबै कोउ गइया भइ बेजार ।\nउतै कोऊ खतियाँखाज झरायँ\nबिटऊ खौं बाबा जू भर आयँ ।\nभुमनियाँ कै रओ कै महाराज ,\nअबै नौं पानी नइँ बरसाव ,\nनाज कौ बढ़ रओ दनौ भाव ।\nबतादो का हम औरें खायँ ?\nबिटऊ खौं बाबा जू भर आयँ ।\nउतै हुन मैंक मुठी भर राख ,\n”चलो जा हवा न अब उड़ जैय ,\nकरौ अब दूधकरूला ऐंन ,\nबता दो फलिया कबनौ दैय ।\nसमइया आबै नौनों नायँ , “\nबिटऊ खौं बाबा जू भर आयँ ।\n”पुजाकैं पैलाँ खेरबहेर ,\nकुवाँरी जुबवा दिइयौ पाँच ,\nमजे सैं खेलौकूदौ खाव ,\nसमज लो आय न एकऊ आँच । “\nभजनया भजन कैऊ ठऊ गायँ ,\nबिटऊ खौं बाबा जू भर आयँ ।\nधरीं तीं पचवन्नीं अठवाइँ ,\nमगाकैं धर लओ पानी लाल ,\nजरा रए तेल और लोबान ,\nफुलै रए बैठेबैठे गाल ।\nतकौ जा उल्टी हो रइ दायँ ।\nबिटऊ खौं बाबा जू भर आयँ ।\nउठे फिर गेरफेर सैं हात ,\nखुरोरू बटीं नारियल फोर ,\nतमासौ तको न हमसैं जाय ,\n‘हमैं दो’ हो रओ गेरऊँ सोर ।\nइनैं ना और कछू की भायँ ,\nबिटऊ खौं बाबा जू भर आयँ ।\n\nईसुरी की फाग-16\nऐसी पिचकारी की घालन , कहाँ सीख लई लालन\nकपड़ा भींज गये बड़बड़ के , जड़े हते जर तारन\nअपुन फिरत भींजे सो भींजे , भिंजै जात ब्रजबालन\nतिन्नी तरें छुअत छाती हो , लगत पीक गइ गालन\nईसुर अज मदन मोहन नें , कर डारी बेहालन ।\n\nहंसा फिरैं बिपत के मारे\nहंसा फिरैं बिपत के मारे\nअपने देस बिनारे ।\nअब का बेठें ताल तलईयाँ ?\nछोड़े समुद्र किनारे ।\nचुन चुन मोती उगले उननें\nककरा चुनत बिचारे ।\nईसुर कात कुटुम अपने सें ,\nमिलवी कौन दिनारे ?\n\nगारी गावे जनकपुर की नारिया\nगारी गावें जनकपुर की नारियां ,\nदूल्हा श्री रामजी बने\nजनक पहुंचे है जाय , विनती कीन्ही समुझाय\nकुंअर दीजे पठाय ,\nहां हो गई कलेऊ की तैयारियां । दूल्हा . . .\nकरके सुन्दर वे शृंगार , आये अपने हैं ससुरार\nलिये आरती सबईं उतार\nरानी लाई हैं पूजा की थालियां । दूल्हा . . .\nदिये उनको आदर सम्मान , लिये वे हैं सबके जजमान\nसबने उनसे की पहिचान\nकहो कैसे तुम्हारी महारानियाँ । दूल्हा . . .\nआई सोने की थार , परसो व्यंजन बहुत प्रकार\nभोजन करते चारों कुमार\nसासो परसती है पूड़ीकचौड़ियां । दूल्हा . . .\n\nहमखों बिसरत नई बिसारी\nहमखों बिसरत नई बिसारी ,\nहेरन हँसन तुमारी ।\nजुबन बिसाल चाल मतवारी ,\nपतरी कमर इकारी ।\nभांेय कमान बान से तानैं ,\nनजर तरीछी मारी ।\n‘ईसुर’ कात हमारे कोदै\nतनक हेरलो प्यारी ।\n\nहो जाओ हो जाओ दयाल महामाई अबकी बेर\nहो जाओ हो जाओ दयाल महामाई अबकी बेर\nसोरह गऊ के मैया गोबर मंगाये मोरी माता\nतो रुचरुच भुवन लिपाये मोरी माता\nतो मुतियन चौक पुराये मोरी माता\nतो चंदन के पलना डराये मोरी माता ।\nअबकी बेर\nचंदन पटरी डराओ मोरी माता\nचौमुख दिया जलाओ मोरी माता\nअबकी बेर\nअपने ललन खों कंठ लगायें मोरी माता\nअबकी बेर\n\nमनियाँ\nप्राची नवल दुलइया के नइँ खुले अधर अरुनारे ,\nचमक रए नभ , रजनिभुजाई के नैना रतनारे ।\nपै चंदा मामा के मौं पै छाई कछु पियराई ,\nभृगू तरइया कछुँ ऊँचे सैं उतर धरा नियराई ।\nअँधयारी के आँचर भीतर दुकौ हतौ उजियारौ ,\nजीतै अब नौ बखरी में नइँ दिखा परौ भुन्सारौ ,\nपै कछुकछु जोतीसरूप की जोती मलिन भई सी ,\nजी सैं मनियाँ मन में भुन्सारे की जान गई ती ।\nउठी समार भार जोबन कौ उठतन लइ अँगड़ाई ,\nआलस जीतन खौं साहस नैं मनों कमान चढ़ाई ।\nअल्हड़पन के भाव अगअंगन में उमग रए ते ,\nकिरतिमता खौं दैन चिनौती मानो सजग भए ते ।\nबिन कलंक मौं पै रिखिच रई ती रेखा संजमता की ,\nजी सैं चन्दा हार मान गऔ रातें उज्जलता की ।\nसावक कलभकुंभ से दोऊ उकस उरोज रए ते ,\nकाम मावती के अंकुसभय नइँ भयभीत भए ते ।\nकसकै जूरौ , मार कछौटा , टइया दै कैं डेरौ ,\nचल दई मनियां गइया दोबे , नइँ काऊ खौं टेरौ ।\nबच्छा मेल लगाकैं लौना दो लइ कारी गइया ,\nलगी फटन पोरी पौ , होउन लागी बिदा जुनइया ।\nतौ नौं बँदी भई उसरा की डिड़की भैंस लखैरी ,\nढील पड़ेरू दोऊ हाँतन काड़ौ दूद पसेरी ।\nअब बखरी में भऔ उजयारौ , आ गई बड़ी भुजाई ,\nतीके संग मठा भमाउन की सब तार लगाई ।\nमठा भमत में भौजाई की बजन लगी करधौनी ,\nहँसी मनइँ मन मनियाँ सुन कै मन्दमन्द धुन नौनी ।\nलख मुसकाबौ भौजाई नें ढीली करी मथानी ,\nनैनूँ काड़ लगा दओ गलुअन , मनियाँ मनैं लजानी ।\nतौ नौ रोओ भतीजौ , दौरी तुरत ताय मौंगाबे ,\nउठा ल्याइ तीखौं नैनूँ के संगै खाँड़ खुआबे ।\nदेख उरइयाँ , उठा परए खौं बैलन पै धर ज्वाँरी ,\nचल दइ मनियाँ बड़े खेत की भरवे क्यारीक्यारी ,\nसाँची सरल भाव की मूरत सबइ गनन में नौनी ,\nउन नौनी धनसी नइँ जो घर करै न राँटापौनी ।\nमाउठ के मुतियन के संगै खेतन में जा खेली ,\nजाक तन नै सरदीगरमी की बिपता है झेली ।\nऐसीं बिटियाँ करती नइयाँ घर में न्यारकन्यारौ ,\n‘मित्र’ कऊँ रएँ , करती रउतीं दोउ कुल में उजायारौ । ।\n\nउरइँयाँ\nसाँकर बजी दुआरें देखौ टेरन लगीं उरइँयाँ ;\nगई अँदेरी रैन सगुनसीं बोलन लगीं चिरइँयाँ ।\nकुकरा की सुन बाँग उल्लुअन की धकधक भई छाती ,\nअँखियाँ हो गई चार चकई कीं पिया संग इठलाती ।\nधुँधरी हो गई जोत दिया में तेल बचौ न बाती ;\nगलियारिन में गूँज रई अब साँईं की परभाती ।\nछिन में चोर सरीखीं दुक गई अनगिन सरग तरइँयाँ ।\nगई अँदेरी रैन सगुनसीं बोलन लगीं चिरइँयाँ ।\nघर के जेठे जगे , पौंर में खाँसें और खकारें ;\nओझा बब्बा महामाई के पौवे सपर दुआरें ।\nपीपर तरें मनौती करकें बाई सिव खों ढारें ;\nचरनन ध्याँन लगा हियरा में आसचन्दन गारें ।\nमन्दिर के घंटा घाराने , कड़ीं बगर सें गइँयाँ ;\nगई अँदेरी रैन सगुनसीं बोलन लगीं चिरइँयाँ ।\nहँसी पुरैन तला के बीचाँ , रै पानी सें न्यारी ,\nमहकन लगी मदरसाक्यारी कौंरे फूलनवारी ।\nकीनें सोंनबारिया लैकें बखरी झार समारी ?\nराईसी नच उठी किरन जाँ सतरंगी फगवारी ।\nरामराम की रटन लगा रई पिंजरा भीतर टुइँयाँ ।\nगई अँदेरी रैन सगुनसीं बोलन लगीं चिरइँयाँ ।\nडार उरैंन सगुन सें पूरे सुबरन चौक सलोंने ;\nस्यानी बिटिया की ओली फिर भरी काऊ नें नोंने ।\nबखरी हो गई अमर सुहागिन हरसे चारउ कोंने ,\nहालफूल में सबई तराँ के रागरंग अब होंनें ।\nउठ डारें बल्दाऊ नोंनें खेतन सगुन हरइँयाँ ;\nगई अँदेरी रैन सगुनसीं बोलन लगीं चिरइँयाँ ।\n\nनैना परदेसी सें लरकें\nनैना परदेसी सें लरकें ।\nभऐ बरवाद बिगर कैं ।\nनैनाँ मोरे सूरसिपाही ।\nकवऊं न हारे लरकें ।\nजे नैना बारे सें पाले ,\nकाजर रेखैं भरकें ।\nईसुर भींज गई नइ सारी ,\nखोवन अँसुआ ढरकें ।\n\nलूटन चलो श्याम की अमरैया\nलूटन चलो श्याम की अमरैयां ।\nकहना कन्हैया प्यारे जन्म लियो हैं\nहां कहना बाजे बधैयां लूटन . . .\nमथुरा कन्हैया प्यारे जन्म लिवो हैं\nगोकुल बाजे बधैयां । लूटन . . .\nकहां तो बाजे ढोलक मंजीरा\nकहां बाजे शहनैयां । लूटन . . .\nमथुरा बाजे ढोलक मंजीरा\nगोकुल बाजे शहनैयां । लूटन . . .\n\nसबसें बौलौ रस की बानी\nसबसें बौलौ रस की बानी ,\nकौन बड़ी जिन्दगानी ,\nयेई बानी गजरा पेरावैं\nयेई उतारै पानी ।\nयेई नरक की खानी\nयेई बानी बेकुन्ठ दिखावै ।\nईसुर चले बैकुन्ठ घाम खाँ ,\nकरके नाम निसानी ॥\n\nतुमने नाम कमायो पवन सुत\nतुमने नाम कमायो पवन सुत ,\nतुमने नाम कमायो\nहोतऊं से सूरज खों लीलो ,\nजग कीन्हों अंधियारो ।\nपवन सुत तुमने नाम कमायो । ।\nदेवन जाय करी जब बिनती\nदेवन कष्ट निवारो ।\nपवन सुत तुमने नाम कमायो । ।\nसात समुन्दर तुमने नाके\nकाहे खो सेतु बंधायो ।\nपवन सुत तुमने नाम कमायो । ।\nलंका बात तनिक सी कहिए\nरामचन्द्र भटकायो ।\nपवन सुत तुमने नाम कमायो । ।\nतुलसीदास आस रघुबर की\nहरि चरनन चित लायो ।\nपवन सुत तुमने नाम कमायो । ।\n\nहरे रामा लागे सावन के महीना\nहरे रामा लागे सावन के महीना\nके झूला डारो रे हारी ।\nरिमझिम रिमझिम बरसत मेघा रामा ,\nभीज गई सब देह कि\nभीजी मोरी साड़ी रे हारी । हरे . . .\nरेशम डोर चन्दन के पलना रामा ,\nझूलें राधा कृष्ण कदम की डारी रे हारी । हरे . . .\nदादुर मोर पपीहा बोले रामा ,\nघाटघाट मोहन की मुरलिया बाजे , प्यारी रे हारी । हरे . . .\nहरे रामा लागे सावन के महीना . . .\n\nईसुरी की फाग-21\nरोजई मुस्का कें कड़ जातीं\nहमसै कछू न कातीं\nजा ना जान परत है दिल की\nकाये खों सरमातीं\nजब कब मिलैं गैल खोरन में\nकछू कान सौ चातीं\nना जानै काहे कौ हिरदो\nकपटन सोउ दिखातीं\nईसुर कबै कौन दिन हू है\nजबै लगाबै छाती ।\nभावार्थ\nईसुरी अपनी प्रेयसी से संवाद न होने पर कहते हैं — तुम रोज मुस्कुरा कर निकल जाती हो और मुझसे कुछ कहती नहीं हो । पता ही नहीं लगता तुम्हारे दिल में क्या है , क्यों शर्माती हो ? जब कभी गलीकूचों में मिलती हो तो लगता है कि कुछ कहना चाहती हो । न जाने तुम्हारा ह्रदय किसका बना है , मुझे तो लगता है तुम कपटी भी हो ।\nईसुरी कहते हैं — वह दिन कब आएगा जब मैं तुम्हें अपने ह्रदय से लगाऊँगा . . . ?\n\nपार्वती के पुत्र गजानन पलना झूल रहे\nपार्वती के पुत्र गजानन पलना झूल रहे ।\nकौन महीना तेरो जनम भयो हैं ,\nकौने नाम धरायो । गजानन . . .\nपार्वती के पुत्र गजानन पलना झूले रहे ।\nभर भादों में जनम भयो गणपति नाम धराओ ।\nगजानन . . .\nको जो झूले को जो झुलावें\nको जो बलैया लेय । गजानन . . .\nगणपति झूले गौरा झुलावें\nशम्भु बलैयां लेय । गजानन . . .\nपार्वती के पुत्र गजानन पलना झूल रहे ।\n\nहमना तुम खाँ बदी विचारैं\nहमना तुम खाँ बदी विचारैं ।\nबचन अगारूँ हारैं ।\nसिम्भू कऔ कइलास बरफ सौ ।\nसिर पै गंगा धारें ।\nबाहर कड़े फेर नई मुरकत\nज्यों गज दन्त निकारैं ।\nवाँहन गही सो छूटत नईयाँ\nहाड़ल कैसी डारें ।\nसत सैं ईसुर हरत सुनी ना ,\nसती सहत है मारैं ।\n\nगौरीबाई\nमिठउवा है ई कुआ कौ नीर ,\nछाँयरी पीपर कौ गंभीर ,\nमिटा ले तनिक घाम की पीर , ओ पानी पीले गैलारे ,\nतनिक बैठ के तुम सुस्ता लेव , जानै फिर जा रे ।\nक्वाँर कौ घामौ हे ,\nऔ सूरज सामौ है । ।\nको ठाकुर तुम आए कितै सें , और तुम्हें काँ जानें ,\nमोखाँ ऐसौ लगत , होव तुम जैसें जानैंमानैं ,\nपसीना बैठौ बिलमा लेव ,\nऔर दोदो बातें कर लेव ,\nन आँगें पानी मिलै पसेव , हौ प्यासे मजलन के मारे ।\nऔर हम का करिए सत्कार ,\nगाँव के मूरख अपढ़ गँवार ,\nगड़ई भर जल हाजिर ,\nकरै तुम खाँ सादर । ।\nहम तौ हैं ग्वालन की बेटी , हारपहारन रइए\nगइयनबछलन सें बाबू जी , मन की बातें कर लइए ,\nहमारे गुइयाँ छ्योलसगौन\nकरै बातैं हम बे रएँ मौन ,\nदुक्ख मन कौ जानत है कौन , रहैं मन ऐसइँ समझा रे ।\nआज जानें का मन में आई , और तुमसें इतनी बतयाई । ।\nलाज सब टोरी है ,\nकरी मुँहजोरी है । ।\nमाँजी गड़ई निकारो गगरा जब बा पानी ल्याई ,\nमैंने पूछौ ‘नाव तुम्हारौ’ , बोली ‘गौरीबाई’ ,\nन देखे ऐसे निछल सनेह\nजा मैंने जब सें धरी है देह ,\nउमड़ आए आँखन मैं मेह , तौ टेढ़ौ मुँह करकै टारे ।\nबोली ‘तुमसौ लम्बौ ज्वान , हतो भइया मोरौ मलखान ।\nपुलिस नें माड़ारो ;\nदुखी घर कर डारो । । ’\nफिर मैं बोलो , ‘बिन्ना तौरौ ब्याव भओ कै नइयाँ ? ’\nझुक गए नैन , तनिक मुसक्यानी , फिर भर दई तरइयाँ ,\nतुरत मैं बोलो‘गौरीबाई ,\nआज सें मैं हौं तोरौ भाई’\nनेह की नदियासी भर आई , खुसी सैं नैना कजरारे ।\nचूम लए मैंने ऊकैं पाँव , बताओ अपनौ नाँव औ गाँव ,\nऔर बा लिपट्याई ,\nफिर बोली हरखाई । ।\n‘मोरी उमर तुमैं लग जाबै , भाभी रहै सुहागन ,\nदूधनपूतन फलौ , खेलबैं चन्दासूरज आँगन ,\nलौट आई मोरे घर दोज\nमनाहौं मैं अब सावन रोज ,\nमोरी जनमजनम की खोज , करो तुम पूरी भइया रे ।\nरहत तो औरन के मन भार , बिना सारे की है ससुरार । ।\nदुक्ख सब मिट गए हैं ,\nकैं भइया मिल गए हैं । । ’\n\nमैया के भुवन अरे हा अखण्डी ज्योति जरे\nमैंया के भुवन अरे हां , अखण्डी ज्योति जरे ।\nकाहे के दीया काहे के बाती काहे के कलश धरे\nअखण्डी ज्योति जरे । मैंया . . .\nसोने की दीया कपूर की बाती , सोने के कलश धरे\nअखण्डी ज्योति जरे । मैंया . . .\nकौना मंदिर में जोत जरावे , कौना कलश धरे\nअखण्डी ज्योति जरे । मैंया . . .\nसीता सुहागन जोत जरावें , राम जी कलश धरे\nअखण्डी ज्योति जरे । मैंया . . .\nसब वेदन मे तोरो जस गावे\nअखण्डी ज्योति जरे । मैंया . . .\n\nजेमन बैठे जनक जू के द्वारे\nजेमन बैठे जनक जू के द्वारे ,\nदशरथ ले कें बरात मोरे लाल\nचांदी के पाटा बैठन के लाने ,\nअंगना में आसन लगाये मोरे लाल ।\nसोने की झाड़ी गंगाजल पानी ,\nपीवें के लाने भराये मोरे लाल\nपतरी और दोनों में सोने की सींकें\nराजा जनक लगाये मोरे लाल\nरुचरुच कर भोजन परोसे जनक जी ,\nहँसहँस करें जेवनार मोरे लाल ।\nछतों अटारी महलों में अपने\nसीता की सखियों की भीड़ मोरे लाल ।\nसारी और सरहज गारी गावें ,\nमहलन बीच उछाह मोरे लाल । जेमन . . .\n\nमद अब देत करेजे जारें\nमद अब देत करेजे जारें\nआई बसन्त बहारें ।\nसीतल पवन लगत है ऐसी ,\nमानो अगन की झारें ।\nबोलकोकिला लगें तीर से\nलेवें प्राण निकारे ।\nआमनमौर झोंर के ऊपर\nभोंर करत गुन्जारे ।\nईसुर पाती देव पीतम खाँ\nघर खों बेग पधारें ।\n\nओ रघुबर न कोउ विपत्ति के साथी\nओ रघुबर न कोउ विपत्ति के साथी\nएक विपत्ति राजा दशरथ पड़ गई\nराम लखन वनवासी ओ रघुबर . . .\nदूसरी विपत्ति श्री राम पे पड़ गई\nवनवन फिरत उदासी । रघुबर . . .\nतीसरी विपत्ति रावण पे पड़ गई\nलंका जली दिन राती । रघुबर . . .\nचौथी विपत्ति रावण पे पड़ गई\nथाहि लगी जन घाती । रघुबर . . .\n\nइक दिन जा बैठी सो डार के पटा\nइक दिन जा बैठी सो डार के पटा\nईने बना दये , बिना नोन के भटा\nतनक चीखो तो\nमतारी मोरी , बोलो तो , कैसी जा ढूंड़ी दुलईया\nएक दिन जा बैठी सो ले रई पुआर\nऔर खीर मे लगा दओ हींग को बघार\nतनक सूँघो तो\nमतारी मोरी , बोलो तो , कैसी जा ढूंड़ी दुलईया\nइक दिन जा बैठी सो कर रई सिंगार\nऔर ओंठ मे लगा लओ ईने पाँव को महार\nतनक देखो तो\nमतारी मोरी , बोलो तो , कैसी जा ढूंड़ी दुलईया\n\nगुदना हरें गोद गुदनारी\nगुदना हरें गोद गुदनारी ।\nकसकत बाँय हमारी ।\nहातन में लिख गुर गोविन्दा ,\nहिरदें कुँज बिहारी\nगालन में लिख छब मोहन की ।\nफूलन फूल हजारी ।\nमाथैं लिख दे गोबर धन की ,\nमूरत , प्रान प्यारी ।\nईसुर चीन लये राधा ने ,\nठाँडे हसत बिहारी ॥\n\nमस्त मतवारे दानवारे गज तीन कोट\nमस्त मतवारे दानवारे गज तीन कोट ,\nचार कोट चर्ष चारू चन्दल विधान है ।\nसाँढिया सवारन पाँच कोट लों संवार को ,\nआठ कोटजान सान माल के समान है ।\nईसुर चतुरंग चमूँ कोट साठ देखी मैं ,\nसाहब की साहबी सरस बेवखान है ।\nएतो बरात जात साथ लिये अवधनाथ ,\nआकत दैं डंका , चोब धूमत निसान हैं ।\n\nईसुरी की फाग-20\nपग में लगत महाउर भारी\nअत कोमल है प्यारी\nआद रती कौ लांगा पैरें\nतिल की ओढ़ें सारी\nखस खस की इक अंगिया तन में\nआदी कोर किनारी\nरती रती के बीच ' ईसुरी '\nएक नायिका ढारी ।\nभावार्थ\nईसुरी ने रजऊ के सुकुमारपन के वर्णन में अतिशयोक्ति अलंकार का अनूठा प्रयोग किया है । देखिए — ईसुरी कहते हैं कि प्रिया अति कोमल और सुकुमार है । महावर लगने से पैर नहीं उठते । उसके लंहगे का वजन आधी रत्ती भर है और जो साड़ी ओढ़ी है उसका वजन तिल के बराबर है । उसने जो चोली पहनी है वो खसखस यानि पोस्त के दाने की है जिसकी किनारी भी आधी है यानि बेहद बारीक है । इस तरह नायिका का रूप रत्तीरत्ती से ही ढला है ।\n\nहमखो तो चिन्ता हो रही\nहमखों तो चिन्ता हो रही ,\nपिया कैसे मनाऊं सबको ।\nसासो हमारे घर आयेंगी पिया ,\nचरूआ चढ़ाई नेग मांगेंगी पिया ।\nकैसे मनाऊं उनको । हमखों . . .\nकाहे की चिन्ता तुम करो धना ,\nचरूआ चढ़ाई नेग मांगेंगी धना ।\nअपने नैहर के कंगना ,\nतुम देना पहिनाय उनको । हमखों . . .\nजिठानी हमारे घर आयेंगी , भला\nलड्डू बंधाई नेग मांगेंगी\nअपने नैहर के झुमका जिठनी ,\nरानी को देना पहिनाय । हमखों . . .\nननदी हमारे घर आयेंगी ,\nभला छठिया धराई नेग मांगेंगी\nअपने नैहर के कंगना ,\nननदी रानी को देना पहिनाय । हमखों . . .\nदेवर हमारे घर आयेंगे धना ,\nबंशी बजाई नेंग मांगेगे धना ।\nतुम देना मनाय उनको । हमखों . . .\n\nचौपर है राजन के लानैं\nचौपर है राजन के लानैं\nजिनै जगीरी खानैं ।\nबड़े भोर सें बिछो गलीचा\nठान ओई की ठानैं ।\nनिस दिन तार लगी चौपर की ,\nमरे जात भैरानें ।\nकात ईसुरी जुरकै बैठत\nलबरा केऊ सयाने ।\n\nबुन्देली भूम\nधन्न है जा बुन्देली भूम , इतै की माटी खौं लएँ चूम ,\nइतै के कनकन में भगवान , इतै के फूले फिरैं किसान ।\nहरीरे खेतन में , खुसी भई चेतन में ।\nई धरनी पै आकैं मिटबै , सबइ काउ की पीरा ,\nभारत भर में जाहर भइया , ई धरनी के हीरा ।\nजगत में जाहर बीर अनेक , अमर भई बुन्देलन की टेक ,\nदया नित करबैं जुगल किसोर , चलै नई कभऊँ काउ कौ जोर ।\nसुहानी धरनी है , नाजधन भरनी है ।\nपन्ना उर खजुराहो के जे मन्दिर बने सुहाने ।\nसिल्पकला देबी के दरसन , मिलैं कितऊँ नइँ , छाने ;\nधन्न हैं चित्रकार के हाँत , कि जिनके चित्र करत रएँ बात ,\nनिरख कैं कलाधरम के क्षेत्र , सुफल हो जाबैं सबके नेत्र ।\nओरछा विदिसा के , चलत जा रए साके ।\nलक्ष्मीबाई छत्रसाल की हो गई अमर कहानी ।\nअबैअबै नौ हरीभरी हैं , उनकीं जे रजधानी ;\nपरी जाँ ऊ घुरवन की टाप , सत्रु कौ कर दओ अड्डा साप ,\nदेखकैं बीरन की तरवार , भगे सब हथियारन खौं डार ।\nजुद्ध के खेतन में , हुकारैं देतन में ।\nचम्बल केन धसान बेतवा , कइअक नदियाँ बै रईं ।\nअपनी ऊ कलकल की धुन में , जैजै , जैजै कै रई ;\nनदी जे जामनेर सजनाम , कछारैं जिनकी हैं सुखधाम ।\nसबई के संगम तीरथ भूम , धरम की राही धरा पै धूम ;\nनर्मदा मइया के , बिन्ध्य की गइया के ।\nबनदेवी कौ रूप सजाबैं , सेजौ सलई सगौंना ।\nजैसें कौंनउँ नइ दुलहिन कौ , हो कैं आ गओ गौंना ;\nकितऊँ हैं हरे भरे मैदान , कितऊँ परबत हैं कऊँ सुनसान ।\nसुरीले पंछी , नौने रूख , मिटाबैं सब तनमन की भूख ।\nसुहानी छाया में , प्रकृति की माया में ।\n\nकान्हा गगरिया मत फोड़ो\nकान्हा गगरिया मत फोड़ो\nबन की बीच डगरिया में । . . .\nजो कान्हा तुम्ळें भूख लगेगी . . .\nभूख लगेगी कान्हा भूख लगेगी . . .\nमाखन रखिहो बगलिया में । . . .\nजो कान्हा तुम्हें प्यास लगेगी । . . .\nप्यास लगी कान्हा प्यास लगेगी । . . .\nझाड़ी रखिहो बगलिया में । कान्हा । . . .\nजो कान्हा तुम्हें तलब लगेगी । . . .\nतलब लगेगी कान्हा , तलब लगेगी । . . .\nबीड़ा रखिहो बगलिया में । कान्हा । . . .\n\nश्याम लखत छबि बाकी राधिका जी की\nश्याम लखत छबि , बांकी राधिका जी की\nचटक चुनरी घेर घांघरा ,\nअंगिया की छबि बांकी , राधिका जी की । श्याम . . .\nकर कपोल नैना रतनारे ,\nचितवन की छबि बांकी , राधिकाजी की । श्याम . . .\nकानन कुण्डल माथे बेंदी ,\nबैसर की छबि बांकी , राधिकाजी की । श्याम . . .\nचूड़ी लाल जड़ाउ कंगना ,\nबाजू की छबि बांकी , राधिकाजी की । श्याम . . .\nपांव पैजनियां कमर करधनियां ,\nबिछुआ की छबि बांकी , राधिकाजी की ।\n\nबुन्देलखण्ड के किसान\nहम किसान बुन्देलखण्ड के हमें भूम या प्यारी है ,\nई धरती पै जलमजुगन सें हमनें काया गारी है ।\nजब औरन नें गंगाजल सें अपनी बगियाँ सींचीं जू ,\nतब पाठिन की जर सें हमनें स्रम की झिरें उलीचीं , जू ;\nनिज की बिपदा तनक न सेंटी , हमें पिरानी परपीरा ,\nअपने दौरें मुरम बिछाई , बाँट दए बाहर हीरा ;\nमुरकाडुभरी भोग लगाकै , परसी सदा सुहारी है ।\nजब तुम ऊँघत बैठेबैठे , खस की टटियन में प्यारे ,\nतब हम भेंटत लपटघाम खें , दौरदौर कै उघरारे ;\nसाखन सें चल रही तपस्या , तपा तपत हो गए कारे ,\nअब हम ठाँडे़ रहत पछारूँ , जहाँ जुरत गोरेनारे ;\nजहाँ कसौटी होत हिए की , बस वहाँ जीत हमारी है ।\nखेतन में जुन बहुएँबिटियाँ , मनभावन सावन गातीं ,\nसमय परे पै बेइ अवन्नती , दुर्गा , देवल बन जातीं ;\nका चीन्हें इतिहास हमें यौ , टरकत पकरें बैसाखी ,\nकितने पले हमाए दोरें जमुननरमदा हैं साखी ;\nपिरलै की रातन में हमनें जियनजोत उजयारो है ।\nजिननें सोसण करो हमारौ , बचीं न उनकीं रजधानी ,\nडेरा लद गए अँगरेजन के , बिला गए राजारानी ;\nकाअत पेट दलाल आज जुन कारे धन के मतवारे ,\nआउन चहत काल की आँधी , उड़ जैहें सब अबढारे ;\nअपनी तौ हर नए भोर के स्वागत की तइयारी है ।\nहम किसान बुन्देलखण्ड के , हमें भू या पयारी है । ।\n\nमैया शख बजत मिरदग आरती की बिरिया...\nमैया शंख बजत मिरदंग आरती की बिरियां . . .\nढोल नगाड़े तुरही बाजे , बाजत ढप उर चंग\nआरती की बिरियां । मैया . . .\nझांझ खंजरी झूला तारे , झालर ढोलक संग\nआरती की बिरियां । मैया . . .\nडमरू श्रंगी उर रमतूला , धुन गूंजत तिरभंग\nआरती की बिरियां । मैया . . .\nशिव सनकादिक नारद विष्णु , रह गये ब्रह्मा संग\nआरती की बिरियां । मैया . . .\nसुर किन्नर गंधर्व अप्सरा , सबई इक रंग\nआरती की बिरियां । मैया . . .\n\nनीकौ नई रजऊ मन लगवौ\nनीकौ नई रजऊ मन लगवौ ,\nएइ सें करत हटकवौ ।\nमन लागौ लगजात जनम खाँ ,\nरौमंई रौंम कसकवौ ।\nसुनतीं , तुमे सऔ ना जै हैं ,\nसब सब रातन जगवौ ।\nकछु दिनन में होत कछु मन\nलगन लगत लै भगवौ ।\nईसुर जे आसान नहीं है\nप्रान पराये हरवौ ।\n\nजे देवी दयाल भई मोरे अगना\nजे देवी दयाल , भई मोरे अंगना\nदेवी के हाथन दूध औ जलेबी\nजो जूठन डाल चली मोरे अंगना । जे देवी . . .\nदेवी के हाथन फूलों की माला\nजे माला डाल चली मोरे अंगना । जे देवी . . .\nमैया के हाथन मोहरे अशर्फी\nजे मोहरें डाल चली मोरे अंगना । जे देवी . . .\nमैया के हाथन उड़िया झडूले\nजे पलना डाल चली मोरे अंगना । जे देवी . . .\n\nहोली खेलू आज किसन\nहोली खेलूं आज किसन ,\nप्यारे होली खेलूं ।\nआवत महल तुम्हें गह लूंगी\nसगले सखन से कर न्यारे । होली . . .\nलेहों काड़ कसर पिया सगरी\nबन प्रमोद तुमने रंग डारे । होली . . .\nदेखों लाल आज तुम कैसे\nरसिया अजब बने बारे । होली . . .\nराधा दुलारी जान नें पावें\nरसिया अजब बने न्यारे ।\n\nउदना रेख करम में खाँची\nउदना रेख करम में खाँची ।\nहोन हार सो साँची ।\nजैसी लिखी भाग में भाबई\nआन अगारूॅ नाँची ।\nपक्की मौत होत पाँवँन की\nउबै गिनो ना काँची ।\nराखी बात आपविघ हाँतन\nआन बदे मैं बाँची\nसाजी बुरई ईसुरी चर्चा\nसिनसारी में माँची ।\n\nया ब्रज मे कछु देखो री टोना\nया ब्रज में कछु देखो री टोना ।\nले मटकी सिर चली गुजरिया\nआगे मिले नन्द जी को छोना । या ब्रज . . .\nदधि को नाम बिसर गयो प्यारे\nलेले रे कोई श्याम सलोना । या ब्रज . . .\nवृन्दावन की कुंज गलिन में ,\nआँख लगाय गयो मन मोहना । या ब्रज . . .\nमीरा के प्रभु गिरधर नागर ,\nसुन्दर श्याम सुंदर है सलोना । या ब्रज . . .\n\nपलग पर रोय रहयो मेरो नदलाला\nपलंग पर रोय रहयो , मेरो नंदलाला\nबुला दो सासो को , बुला दो सासो को\nदादी कह टेर रहयो , मेरो नंदलाला । पलंग . . .\nबुला दो जिठनी खों , बुला दो जिठनी खों\nवो ताई कह टेर रहयो , मेरो नंदलाला । पलंग . . .\nबुला दो ननदी को , बुला दो ननदी को\nबुआबुआ टेर रहयो , मेरो नंदलाला । पलंग . . .\nबुला दो देवर को , बुला दो देवर को ,\nवो चाचा कह टेर रहयो , मेरो नंदलाला । पलंग . . .\n\nआसा की जोत\nरैंन अँदिरिया गैल भुलानी ;\nहिलबिलान हो गई जिँदगानी ।\nमिरगा ढूँड़ रए कस्तूरी ,\nआसा होत न उनकी पूरी ।\nभरत चौकड़ीं देख मरीची\nकितनी नाप लई है दूरी ।\nसेंतमेंत हो रई नादानी ;\nहिलबिलान हो रई जिँदगानी ।\nकौन घरी में भाँवर पारी ,\nघिरी बदरिया कारीकारी ।\nधुरुब तरइया देख न पाए\nकैसें गैल मिलै अबढारी ?\nथेबौ खात फिरत अग्यानी ;\nहिलबिलान हो गई जिँदगानी ।\nदूर बजत कऊँ ढोलनगारे ,\nबैरे हो गए कान हमारे ।\nबेबस होकें सबई तराँ सें\nभटक रए नित मारेमारे ।\nचीर दए नभथल औ पानी ,\nहिलबिलान हो रई जिँदगानी ।\nआसा तौऊ पैले पार ,\nकैसें कोऊ मानें हार ।\nहार न मानी जब मकरी नें ,\nगिरगिर चढ़त रई हरदार ।\nचढ़ीचढ़ी मकरन्दो रानी ;\nइक दिन पार लगै जिँदगानी ।\n\nपग में लगत महाउर भारी\nपग में लगत महाउर भारी ,\nअत कोमल है प्यारी ,\nआद रती को लाँगा पैरें ।\nतिलकी औड़ें सारी ।\nखसखस की इक अँगिया तन मैं\nआदी कौर किनारी\nरती रती के बीच ईसुरी ,\nएक नायका ढारी ।\n\nरसराज\nसुनकै पराई पीर गल जाय नैनूँघाईं\nएइ आय आदमी के हिरदे की सरबस ,\nभुलै निजी रागरंग , बना देत बिस्वरूप\nमूल सुर तंत्रिका सें जोर देत बरबस ;\nछीन करै छुद्र भाब , दिब्ब छबि प्रगटाबै\nबस करैं बज्रधारी बिना तीरतरकस ,\nऔर सब रस आयँ दरबारी सहनासे\nछत्रपति स्वामी एक साँचौसौ करुन रस ।\n\nहमसें दूर तुमारी बखरी\nहमसें दूर तुमारी बखरी ,\nहमें रजऊजा अखरी ।\nहो पावे बतकाव न पूरौ\nघरी भरे खाँ छकरी ।\nपरत नहीं हैं द्वार सामनें ,\nखोर सोऊ है सकरी\nबेरा बखत नजर बरकाकें\nकैसे लेवे तकरी\nछिन आवें छिन जाय ईसुरी\nभए जात हैं चकरी ।\n\nजमुना किनारे मेरा घर है रे\nजमुना किनारे मेरा घर हैं रे\nगोपाल गागर भर दे रे जमुना\nजो तुम जानो श्याम , मैं हूँ अकेली\nसास ससुर मेरे संग हैं रे । गोपाल\nजो तुम जानो श्याम , मैं हूँ अकेली\nसात सखी मेरे संग हैं रे । जमुना . . .\nगोपाल गागर भर दे रे । जमुना . . .\nजो तुम जानो श्याम , मैं हूँ अकेली\nश्याम सुन्दर मेरो वर है रे । जमुना\n\nकचरिया तोरो व्याव री\nकचरिया तोरो व्याव री ,\nखरबूजा नेंवतें आइयो ।\nआलू दूल्हा भटा बराती ,\nचिरपोंटी सज ल्यइयों ,\nसजी गड़ेलू बजे तूमरा ,\nकुम्हड़ा ढोल बजैयो । कचरिया . . .\nचले फटाका आतिशबाजी ,\nगुइयां आन चलैयो । कचरिया . . .\nकेला करेला भये मामा जू ,\nकैथा ससुर बुलैयो ,\nसेमे घुइयां भई गोरैयां ,\nमिरचे दौड़ लगैयों । कचरिया . . .\nपांव पखरई में आये डंगरा ,\nकन्यादान कलीदो दैयो ।\nपरियो सकारे उठियो अबेरे ,\nदुफरे चौका लगैयो । कचरिया . . .\nमोड़ा मोड़ी मांगे कलेवा ,\nदो घूंसा दे दैयो । कचरिया . . .\n\nगोरी कठिन होत है कारे\nगोरी कठिन होत है कारे ,\nभरे हैं मद मतवारे ।\nकारे रंग के काट खात जब\nजिहर न जात उतारे ।\nकाम के बान कामनिन खाँ भये ,\nकारे नन्द दुलारे ।\nपटियँन जात उनारे ।\nककरेजी खौं पैर ‘ईसुरी’ ,\nखकल करेजे डारे ।\n\nईसुरी की फाग-13\nबखरी बसियत है भारे की दई पिया प्यारे की\nकच्ची भींट उठी माटी की , छाई फूस चारे की\nबे बंदेज बड़ी बे बाड़ा , जई में दस द्वारे की\nएकऊ नईं किबार किबरियाँ , बिना कुची तारे की\nईसुर चाय निकारौ जिदना , हमें कौन उवारे की ।\n\nअवगुन बहुत करे\nअवगुन बहुत करे ,\nगुरुजी मैंने अवगुन बहुत करे ।\nजब से पांव धरे धरनी पे ,\nलाखन जीवन मरे । गुरुजी . . .\nजब से कलम धरी कागज पे ,\nदस के बीस करे । गुरुजी . . .\nगैल चलत मैंने तिरिया निरखी ,\nमनसा पाप करे । गुरुजी . . .\nपाप पुण्य की बांधी गठरिया ,\nसिर पे बोझ धरे । गुरुजी . . .\n\nपत रखियो सब जन की मोरी मैया पत...\nपत रखियो सब जन की मोरी मैया । पत . . .\nमैया के मड़पे चम्पा धनेरो ।\nमहक भरी फुलवन की ।\nमोरी मैया . . .\nमैया के मड़ पे गौयें धनेरी\nबाढ़ भई बछड़न की ।\nमोरी मैया . . .\nमैया के मड़ में भक्त बहुत हैं\nभीड़ भई लड़कन की ।\nमोरी मैया . . .\nमैया के मड़ में जज्ञ रचो है\nहवन होय गुड़ घी को ।\nमोरी मैया . . .\n\nभैया सो जा बारे बीर (लोरी)\nभैया सो जा बारे बीर\nबीर की निंदिया लागी , जमनाजी के तीर । । टेक । ।\nआम से बांदो पालनों , पीपर से बांदी डोर ।\nजों लो भैया सोवन न पाए , टूट गई लमडोर । ।\nअब नें रोओ मोरे बारे बीरन\nनैनन बह गए नीर । ।\nधीरेंधीरें आँख मूंद ले\nअब आ जैहे नींद ।\nजब तक मोरो भैया सोहे\nझपट बनेंहो खीर । ।\nतातीताती खीर बनैहें\nओई में डारहैं घी ।\nबाई खीर जब भैया खैहें\nठंडो परहै जी । ।\n\nमगन मन डोले रे जय अम्बे बोले\nमगन मन डोले रे जय अम्बे बोले\nतो पर भैया जाऊं बलिहारी\nदेखत रूप सलोने । मगन मन . . .\nजगमत जलती ज्योति तुम्हारी\nघनघन घंटा बोले । मगन मन . . .\nदेख रहे तोह सब नर नारी\nएकटक अंखिया खोले । मगन मन . . .\n\nईसुरी की फाग-5\nदिल की राम हमारी जानें\nमित्र झूठ न मानें\nहम तुम लाल बतात जात ते , आज रात बर्रानें\nसा परतीत आज भई बातें , सपनेन काए दिखानें ?\nना हो , हो , देख लेत हैं , फूले नईं समानें\nभौत दिनन से मोरो ईसुर तुमें लगौ दिल चानें\nभावार्थ\nहमारे मन की बात तो राम ही जानते हैं । मित्र , हमारी बात को झूठ न समझें । आज रात को ही हमने यह सपना\nदेखा है कि हम उनसे बात कर रहे हैं । तब हमें यह अन्दाज़ हुआ कि सपना हमने क्यों देखा ? हम उन्हें यहाँवहाँ\nकिसी न किसी तरह देख कर ख़ुश होते रहते हैं न , इसलिए अब वे हमें सपने में भी दिखाई देने लगी हैं । अरे ईसुरी ,\nमेरा दिल उन्हें बहुत दिनों से चाहता है ।\n\nबाप की सिखावन\nलिखपढ़ लला कलट्टर हुइयो ,\nहमें चाहें फिर कछू न बिइयो ,\nकरौ नौकरी कभउँ काऊ के\nमों कौ कौर खैंच जिन खइयो\nऐसौ कठिन समइया आय गऔ , गाँवगाँव भुखमरई परी है\nघरनघरन में बिधी लड़ाई , भइयन में मुड़ कटई भरी है ;\nअपओं गाँव ह्वै गऔ दुपटया , गाँवगाँव बढ़ गए चौपटया ,\nहमनें तेरी फसल काट लई , तैं खरयानन आग धरी है ।\nऐसे गाँवपुरन में जइयो , चार जनन कों टेर बुलइयो ,\nसुनियो बातें सबइ जनन कीं , न्याय निबल के संगै करियो ।\nलिखपढ़ लला कलट्टर हुइयो ।\nभूखे मुन्स उघारे मिलहैं , सीदे और हरारे मिलहैं ,\nबइयर लरका बारे मिलहैं , मुखिया कहूँ मुनारे मिलहैं ;\nऐसेउ भगत तुम्हें मिल जैहें , ढेर लगा दैहैं पइसन कौ ,\nरुपयापइसाबारे मिलहैं , टुपियाकुरताबारे मिलहैं ।\nलला न इन्हें तनक पतयइयो , मुफत मिलै सौनों ठुड़यइयो ,\nटूटी खटिया फटे गदेला , लिैं तिनइँ पै तुम सो रइयो ।\nलिखपढ़ लला कलट्टर हुइयो ।\nदेखो तुमनें क्वाँरघाम जब होंय बखरनी हाँपरपीटा ,\nतुम्हें पतौ है भरी बतर में बैलन कें कढ़ आओ खुसीटा ,\nरूखी रोटी रकत बनो , सोइ कढ़ो पसेउ , भूम कों पिया दओ ,\nचैत नुनाई गड़गड़ाय कें बादर डर के मारे छींटा ।\nसब भुगतो है , भूल न जइयो , छाई पाय कें ना बुकल्यइयों ,\nमिलै पसीना की तौ खइयों , मिलै न तौ सूखेइ हरयइयों ।\nलिखपढ़ लला कलट्टर हुइयोेेेेेेेेेेेेेेेेेे\nहै सौगन्ध हमाए पाँव में लगे डूँड़ की पकी पीर की ,\nहर जोतें धरती सें जूझ मौं पै धूरा के अबीर की ;\nचकिया पीसत महतारी की ठेठन की सौगन्ध तुम्हें है ,\nभइयन की रूखी रोटिन की , ज्वान बहिन के फटे चीर की ।\nलाज पराई कों न उघरियो , बुरी गैल पै पाँव न धरियो ,\nनौकरचाकर अपएँ गाँव के , नथुआ बुधुआ घाईं समझियो ।\nलिखपढ़ लला कलट्टर हुइयो ।\n\nजाना जरूर देवी दर्शन खो\nजाना जरूर देवी दर्शन खों ।\nकोआ चढ़ा आये ध्वजा नारियल\nकोआ चढ़ा आये बेला के फूल\nचमेली के फूल देवी दर्शन खों । जाना . . .\nआजुल चढ़ा आए ध्वजा नारियल\nआजी चढ़ा आईं बेला के फूल\nचमेली की फूल देवी दर्शन खों । जाना . . .\nकोआ चढ़ा आये पान सुपाड़ी ,\nकोआ चढ़ा आये जूही के फूल\nचमेली के फूल देवी दर्शन खों । जाना . . .\nबाबुल चढ़ा आये पान सुपाड़ी ,\nअम्मा चढ़ाय आयीं जूही के फूल\nचमेली के फूल देवी दर्शन खों । जाना . . .\nमैया चढ़ा आयीं चूनर साड़ी\nभाभी चढ़ाय आईं गेंदा के फूल\nचमेली के फूल देवी दर्शन खों । जाना . . .\n\nदिन बूड़ौं विदेसी ना जारे\nदिन बूड़ौं विदेसी ना जारे ,\nरूप जाब थके हौ तुम हारे ।\nससुर हमारे गये परदेसै ,\nछाये विदेस पिया प्यारे ।\nकर लइयो आराम भवन में\nलाल पलंग दें लटकारे\nहमनें सुनी एई गलियन में\nगये वटोई दो मारे ।\nकाटौ सुख से रेंन ईसुरी\nउठ जइयो यार मोर पारें ।\n\nमोय ब्रज बिसरत नैया\nमोय ब्रज बिसरत नैयां ,\nसखी री मोय तो ब्रज बिसरत नैयां । ।\nसोने सरूपे की बनी द्वारिका ,\nगोकुल जैसी छवि नइयां ।\nमोय सखी . . .\nउज्जवल जल जमुना की धारा ,\nबाकी भांति जल नैयां ।\nमोय सखी . . .\nजो सुख कहियत मात जशोदा ,\nसो सुख सपने नैयां ।\nमोय सखी . . .\n\nबरसे महाराज झड़ाझड़ियाँ\nबरसे महाराज झड़ाझड़ियाँ , सो धरती जैजैकार करै ।\nपानी कौ पहलौ गिरो , मुतियन की लर झिलमिला उठी ,\nकुछ सौंधीसौंधी महँक जगी , सोई माटी कुलबिला उठी ;\nबह चलीं उरतियाँ गलिनगलिन , लरकन की गोलें जुरयाईं ,\nकलकत उघरारे निकर परे , वे खेल चले चाईमाई ;\nसबनें जीऐसौ पाओ है , या अमरित की रसधार झरै ।\nभर गुच्छन जमना फूट कढ़ी गौहान हार गोरीनारी ,\nजैसे धरती खें उढ़ा गओ , कोउ पीरुइया प्यारीप्यारी ;\nसूकी कँदिया सकत्यान लगी , बिरछन पै आई नई उल्हन ,\nजुड़रक में उतर खैजुअन सें चिनगुनीचिरइयाँ लगीं चुनन ;\nनाचत करहायँ , मितकरे मगन , भारई अलग झनकार भरै ।\nनिँग चलीं गिँजाई गैल धरें , ई पखनीपखना मौज करें ,\nलजबन्ती बीरबहूटिन सें हरयारी सेंदुर माँग भरें ।\nफिर रहे कैंचुवा , पौहन के गुलगुले गिलाए में सरकत ,\nकुछ ऐसउ कीरा बिचर परे , जिनखें दिखतइँ छाती धरकत ,\nमालिक कौ भारी कटखानों , अनगिन्ते जीव निकार घरै ।\nहिलुरो जल कंडीउतरावन , जब गिरो कलफया भदरभदर ,\nनद्दीनारे गड़गड़ा उठे , पा धुआँधार की झिमरझिमर ;\nअब आसातिसना दौर परी , छा गई जीउका जलाबम्म ,\nकरमार जुड़ाने बैठे हैं , करतूती कूदे घमाघम्म ,\nकोउ ब्यामा छाँटै बौंड़बौंड़ , कोउ पूँछ पकर जग पार करै ।\nबरसे महाराज झड़ाझड़ियाँ , सो धरती जैजैकार करै । ।\n\nशबरी के खट्टे मीठे बेर बेर बड़े मीठे लगे\nशबरी के खट्टे मीठे बेर , बेर बड़े मीठे लगे ।\nएक दिन शबरी जंगल गई थी , जंगल गई थी ।\nले आई खट्टे मीठे बेर , बड़े मीठे लगे ।\nएक मुट्ठी बेर शबरी रामजी को दीन्हीं\nरामजी ने खाय लिये बेर , बेर बड़े मीठे लगे ।\nएक मुट्ठी बेर शबरी लखन जी को दीन्हीं ।\nफेंक दिये उनके बेर , बेर बड़े खट्टे लगे ।\nवही बेर बनें थे , पर्वत पे बूटी ।\nआये लखन के काम बेर . . .\n\nकैसे के दर्शन पाऊ मैया तोरी सकरी दुअरिया\nकैसे के दर्शन पाऊं मैया तोरी सकरी दुअरिया ।\nसकरी दुअरिया , मैया चंदन किबरियां । कैसे . . .\nमैया के दुआरे एक कन्या पुकारे\nदे दो वर घर जाऊं री , मैया तोरी सकरी दुअरिया ।\nमैया के दुआरे एक बालक पुकारे\nदे दो विद्या घर जाये रे , मैया तोरी सकरी दुअरिया ।\nमैया के दुआरे एक निर्धन पुकारे\nदे दो धन घर जाये रे , मैया तोरी सकरी दुअरिया ।\nमैया के दुआरे एक बांझन पुकारे\nदेव बालक घर जाये री , मैया तोरी सकरी दुअरिया ।\nमैया के दुआरे एक भक्त पुकारे\nदे दो दर्श घर जाये रे , मैया तोरी सकरी दुअरिया ।\n\nदारौ आऔ देस सें, परौं धोर्रा आन\nदारौ आऔ देस सें , परौं धोर्रा आन ,\nहमने आदर दे करौ , तनक खवइया जान ।\nतनक खवइया जान , रोटियँन पैं धी धरकें ,\nछै छिटिया भरदार , दई दो बेला भरकें ।\nबाल मुकुन्दै लिखा , ईसुर पठओ उरानों ,\nतीन सेर खा गओ आन कें मनका दानों ।\n\nहमाओ बीघन कौ परिवार\nहमाओ बीघन कौ परिवार\nचलाबैं कैसें हम करतार\nदयानिध कर दो बेड़ा पार ।\nतनकसौ घर भारी किल्लूर\nडरन के मारैं रत हम दूर\nएक जौ चटा चाट रओ चाट\nएक जौ पड़ा पटक रओ खाट ।\nएक जौ खड़ौ खुजा रऔ खाज\nएक जो मुरा , मुरा रऔ प्याज\nएक जौ सिड़ी सुड़क रऔ नाक\nएक जौ चड़ौ टोर रओ छाज\nएक जे लला बुआ रए लार\nमताई कानों करै समार\nहारकैं रोउन अँसुबा ढार\nकाए खौं पबरौ जौ परिवार ।\nएक जौ खड़ी खाट पै खड़ौ\nएक जौ फिरत स्थाई में भिड़ौ\nकढ़ोरा अलमारी सें कड़ौ\nलल्तुआ लालटेन पै चड़ौ ।\nचतुरिया चूले ऊपर चड़ी\nचाट रइ हँड़िया में की कड़ी\nरमकुरा जात खुजाउत मुड़ी\nसिमइयँन की वीनत है सुड़ी ।\nएक जे लला लगा रए लेट\nएक जे नंगधुरंगे सेट\nकड़त आ रओ मटकासौ पेट\nपेट पै रोटी धरें चपेट ।\nएक कौ जौनों हम मौं धोउत\nदूसरौ मौड़ा तीनों रोउत\nरात भर इनखौं ढाँकत फिरत\nबता दो फिर हम काँसें सोउत ?\nघुरत रत तन ज्यों घुरतइ राँग\nबढ़त जा रइ डाड़ी की डाँग\nतौउ जे मौड़ीमौड़ा करत\nगरम कपड़न की रोजइ माँग ।\nरखा लए लम्बेलम्बे बार\nनिकरतइ घर सें पटियाँ पार\nबुआ दो प्रभू तेल की धार\nखुपड़ियाँ कर लेबें सिंगार ।\nकुटुम में कैसें किऐ पढ़ायँ\nफीस खौ पइसा काँसै ल्यायँ ?\nजेब की खौंप न भरबा पाई\nनओ कुरता काँसैं सिलवाये ?\nकभउँ नइँ नोंन , कभउँ नइँ मिर्च\nचलै कैसें जा घर कौ खर्च ?\nलिड़इ के काल लिबउवा आए\nऔर सँग में दो धुंगा ल्याए ,\nन घर में नैकऊ बचो अचार ,\nडरी डबला में सेरक बार ,\nआजकल की दएँ दैत उधार ?\nकाए सें राम करें सत्कार ?\nबढ़त गइ हर सालै सन्तान\nन आओ दोउ जनन खौं ग्यान\nआज देरी पै पटकत मूँड़\nचटत जा घरीघरी पै जान\nकरा जनसंख्या कौ बिस्तार\nबने हम हाय देस के भार ।\nदयानिध कर दो बेड़ा पार ।\n\nभजमन राम सिया भगवानै\nभजमन राम सिया भगवानै ,\nकछू संग नइँ जानै ,\nधन सम्पत सब माल खजानौ ,\nरैजें येई ठिकानैं ।\nभाई बन्द उर कुटुम कबीला ,\nजे स्वारथ सब जानैं ।\nकैंड़ा कैसौ छोर ईसुरी ,\nहँसा हुयें रवानै ॥\n\nकन्हैया तोरी चितवन लगत प्यारी\nकन्हैया तोरी चितवन लगत प्यारी ।\nसावन गरजे भादों बरसे ,\nबिजुरी चमके न्यारी । कन्हैया . . .\nमोर जो नाचें पपीहा बोले ,\nकोयल कूक लगे प्यारी । कन्हैया . . .\nनन्हींनन्हीं बुंदियामेहा बरसे ,\nछाई घटा अंधियारी । कन्हैया . . .\nराधा झूले कृष्ण झुलावें ,\nजोड़ी जुगल प्यारी । कन्हैया . . .\nसब सखियां मिल झूला गावें ,\nनाचे दैदै तारी । कन्हैया . . .\n\nराधा अलबेली को आनन\nराधा अलबेली को आनन ।\nतकै नन्द को कानन ।\nराखैं रहत चकोर चित्त में ।\nज्यों चन्दा की मानन ।\nहँसी करन रसबस करवे खाँ ,\nमानौ रस की खानन ।\nभारत सौ पारत हेरन में ,\nपारथ कैसे बानन ।\nईसुर कात श्याम नई छाँड़त ,\nजब से लागे जानन ।\n\nप्रेम विवश भगवान शबरी घर आये\nप्रेम विवश भगवान शबरी घर आये ,\nलम्बेलम्बे झाडू शबरी डगर बटोरी ,\nएही डगरिया आयें , राम शबरी घर आये । प्रेम . . .\nकुश की चटइया शबरी झाड़ बिछाई ,\nआशन लगाये भगवान , शबरी घर आये । प्रेम . . .\nकाठ कठिवता शबरी जल भर ल्याई ,\nचरण पखारूँ मैं भगवान , शबरी घर आये । प्रेम . . .\nमीठीमीठी बेर शबरी दौना भर ल्याई ,\nभोग लगावे भगवान , शबरी घर आये । प्रेम . . .\nतुलसीदास आस रघुबर की ,\nशिव री बैकुण्ठ पठाये , शबरी घर आये । प्रेम . . .\n\nराम लखन दोऊ भैया ही भैया\nराम लखन दोऊ भैया ही भैया ,\nसाधू बने चले जायं मोरे लाल । ।\nचलतचलत साधू बागन पहुंचे ।\nमालिन ने लए बिलमाए मोरे लाल । राम लखन . . .\nघड़ी एक छाया में बिलमायो साधू ।\nगजरा गुआएं चले जाओ मोरे लाल । राम लखन . . .\nजब वे साधू तालन पहुंचे\nधोबिन ने लए बिलमाए मोरे लाल । राम लखन . . .\nचलतचलत साधू महलन पहुंचे ।\nरानी ने लए बिलमाए मोरे लाल ।\nघड़ी एक छाया में बिलमायो साधू ।\nमहलन के शोभा बढ़ाओ मोरे लाल । राम लखन . . .\n\nअटकी पीरे पटवारे सैं\nअटकी पीरे पटवारे सैं ।\nप्रीत पिया प्यारे सैं ।\nनिसदिन रात दरस की आसा ,\nलगी पौर व्दारे सैं ।\nकैसे , प्रीत बड़े भय छूटैं ,\nसंग खेली बारे सैं ।\nविसरत नई भोत बिसराई ,\nबसीं दृगन तारे सैं ।\nईसुर कात मिलैं मन मोहन ,\nपूरव तन गारे सैं ।\n\nकन्हैया तोरी चितवन\nकन्हैया तोरी चितवन लागे प्यारी ।\nसावन गरजे भादों बरसे\nबिजुरी चमके न्यारी कन्हैया\nमोर जो नाचे पपीहा बोले\nकोयल कूके प्यारी कन्हैया\nनन्हींनन्हीं बुंदिया मेहा बरसे\nछाई घटा अंधियारी कन्हैया\nसब सखियां मिल गाना गाए\nनाचे दे दे तारी कन्हैया\n\nबने दूल्हा छवि देखो भगवान की\nबने दूल्हा छवि देखो भगवान की ,\nदुल्हन बनी सिया जानकी ।\nजैसे दूल्हा अवधबिहारी ,\nतैसी दुल्हन जनक दुलारी ,\nजाऊ तन मन से बलिहारी ।\nमनसा पूरन भई सबके अरमान की । दुल्हन बनी . . .\nठांड़े राजा जनक के द्वार ,\nसंग में चारउ राजकुमार ,\nदर्शन करते सब नरनार\nधूम छायी है डंका निशान की । दुल्हन बनी . . .\nसिर पर कीट मुकुट को धारें ,\nबागो बारम्बार संभारे , हो रही फूलन की बौछारें ।\nशोभा बरनी न जाए धनुष बाण की । दुल्हन बनी . . .\nपण्डित ठांड़े शगुन विचारें ,\nकोऊकोऊ मुख से वेद उचारें ।\nसखियां करती हैं न्यौछारें ,\nमाया लुट गई है हीरा के खान की । दुल्हन बनी . . .\nकह रहे जनक दोई कर जोर ,\nसुनियोसुनियो अवधकिशोर ,\nकृपा करो हमारी ओर ।\nहमसे खातिर न बनी जलपान की । दुल्हन बनी . . .\n\nराखें मन पंछी ना रानें\nराखें मन पंछी ना रानें ,\nइक दिन सब खाँ जानें ?\nखालो पीलो , लैलो दैलो ,\nये ही लगै ठिकानें ,\nकर लो धरम कछूबा दिन खाँ ,\nजा दिन होत रमानैं ।\nईसुर कई मान लो मोरी ,\nलगी हाट उठ जानैं ।\n\nबिटिया\nबिटिया तो है कपला गाय ,\nन अपने मुख सें कछु वा काय ,\nजमाने के सब जुलम उठाय ,\nओंठ सें बोल न दो बोले ,\nमहा जहर खाँ भी अन्तर में ,\nअमरितसौ घोले ।\nसान्ति की सूरत है ,\nसील की मूरत है ।\nअन्तर में होंय आग तौउ बा सीतल बानी बोले ,\nनौनीबुरइ सबइ की सुनबै भेद न मन कौ खोले\nखुसी में थोड़ौ मुसक्या देत ,\nलाज सें दृग नीचे कर लेत ,\nन ईसें आगें उत्तर देत , मन की चाहे धरा डोले ।\nकरत है जब कोऊ ऊकी बात ,\nतौ नीचौ सर करकें उठ जात ,\nलाज भर नखसिख सें ,\nकछू ना कह मुख सें ।\nसावन की सोभा है बिटिया और दोज कौ टीकौ ,\nन्यारौन्यारौ रूप है ईको मातबहिनपतनी कौ ।\nईकौं केवल कन्यादान ,\nहोत है कोटन जग्य समान ,\nदओ जिन उनके भाग्य महान , भाग्य दोऊ कुल के खोले ।\nसजाबै अपनों घर संसार ,\nप्यार कौ लै अपार भंडार ,\nजात घर साजन के ,\nछोड़ सँग बचपन के ।\nकर दए पीरे हाँत , पराए हो गए बापमताई ,\nछूटे पौंर , देहरी , आँगन , पनघट गलीअथाई ।\nचली तज बाबुल कौ घरगाँव ,\nऔर माँ की ममता की छाँव ,\nपरबस जात पराए ठाँव , चली डोली होलेहोले ।\nयाद कर भाईबहिन की जंग ,\nसंग सखियन के बिबिध प्रसंग ,\nनैन भरभर आबैं ,\nसबइ छूटे जाबैं ।\nपलकन की छाया में राखो , सुखसनेह सें पालो ,\nऐसी नौनी रामकुँवर पै , परै न राम कसालो ।\nरातदिन दुआ करै पितुमात ,\nसौंप दओ जीके हाँत में हाँत ,\nसंग में ऊके रहै सनात , नाथ की सेवा में हो ले ।\nजराबै संजा कैं नित दीप ,\nधरत है तुलसीधरा समीप ,\nबड़न के पग लागै ,\nकुसल पतिकी माँगै ।\nलरका जग में एकइ कुल कौ , कुलदीपक कहलाबै ,\n‘पुत्रि पवित्र करे कुल दोऊ’ रामायन जा गाबै ।\nकन्या कुलवंती जो होय ,\nतौ ऊसें जस पाबें कुल दोय ,\nअपने मन मानस में धोय , तौल कें फिर बानी बोले ।\nकरत है हरदम मीठी बात ,\nमनौ होय फूलन की बरसात ,\nकि जीमें समता है ,\nहिये में ममता है ।\n\nईसुरी की फाग-28\nमिलकै बिछुर रजउ जिन जाओ\nपापी प्रान जियाओ ।\nजबसे चरचा भई जाबे की\nटूटन लगो हियाओ ।\nअँसुआ चुअत जात नैनन सैं\nरजउ पोंछ लो आओ ।\nईसुर कात तुमाये संगै\nमेरौ भओ बिआओ ।\nभावार्थ\nमहाकवि ' ईसुरी ' अपने विरह का वर्णन करते हुए कहते हैं — रजउ , तुम मिलकर बिछड़ मत जाना । मेरे पापी प्राणों को जी लेने दो । जबसे तुम्हारे जाने की चर्चा सुनी है मेरा दिल टूटने लगा है । मेरे आँसुओं को तुम्हीं आकर पोंछ दो । ईसुर कहते हैं कि तुम्हारे साथ मेरा ब्याह हुआ है ।\n\nईसुरी की फाग-9\nअब रित आई बसन्त बहारन , पानफूलफल डारन\nहारनहद्दपहारनपारन , धामधवलजलधारन\nकपटी कुटिल कन्दरन छाई , गै बैराग बिगारन\nचाहत हतीं प्रीत प्यारे की , हाहा करत हजारन\nजिनके कन्त अन्त घर से हैं , तिने देत दुखदारुन\nईसुर मौरझोंर के ऊपर , लगे भौंर गुंजारन ।\n\nहठ पर गई गौरा नार\nहठ पर गई गौरा नार ,\nमहादेव मढ़िया हमें बनवाय दियो ।\nकाहे की मढ़िया बनवाई ,\nकाहे के कलश धराये । हमें . . .\nचूना ईंटा की मढ़िया बनाई ,\nसोने के कलश धराये । हमें . . .\nकै जोजन मढ़िया बनी औ\nकै जोजन विस्तार महादेव । हमें . . .\nनौ जोजन मढ़िया बनी औ\nदस जोजन विस्तार महादेव । हमें . . .\nको मढ़िया में बैठयों औ\nकौना करे विस्तार महादेव । हमें . . .\nगौर मढ़िया में बैठिहे औ\nभोला करे विस्तार महादेव । हमें . . .\n\nईसुरी की फाग-27\nजब सें गए हमारे सईयाँ\nदेस बिराने गुइयाँ ।\nना बिस्वास घरें आबे कौ\nकरी फेर सुध नइयाँ ।\nजैसो जो दिल रात भीतरौ\nजानत राम गुसैयाँ ।\nईसुर प्यास पपीहा कैसी\nलगी रात दिन मइयाँ ।\nभावार्थ\nमहाकवि ' ईसुरी ' की विरहिणी नायिका अपनी वेदना का वर्णन करते हुए कहती है — हे सखी जब से मेरे प्रियतम परदेश गए हैं , तब से ये भरोसा भी नहीं रहा कि वे कभी घर भी आएँगे । उन्होंने मुझे याद तक नहीं किया । मेरे ह्रदय की दशा राम ही जानते हैं । मेरी प्यास पपीहे की प्यास जैसी है , जो हृदय में रातदिन लगी रहती है ।\n\nईसुरी की फाग-10\nपतरें सोनें कैसे डोरा , रजऊ तुमाये पोरा\nबड़ी मुलाम पकरतन घरतन लग न जाए नरोरा\nपैराउत में दैयामैया , दाबत परे दादोरा\nरतन भरे सें भारी हो गये , पैरन कंचन बोरा\n' ईसुर ' कउँ का देखे ऐसे , नरनारी का जोरा ।\n\nझुला दो माई श्याम परे पलना\nझुला दो माई श्याम परे पलना ।\nकाऊ गुजरिया की नजर लगी है ,\nसो रोवत है ललना ।\nझुला दो . . .\nराई नौन उतारो जसोदा ,\nसो खुशी भये ललना ।\nझुला दो . . .\nजो मोरे ललना खों पलना झुलावैं\nदैहों जडाऊं कंगना ।\nझुला दो . . .\n\nमाँगे चार मिलें ना भाई\nमाँगे चार मिलें ना भाई ।\nबिन पूरब पुन्याई ।\nबिन पुरब को पुन्य मिलै ना ,\nबिरथाजात बड़ाई\nबिन पूरब के पुन्य मिलै ना\nजे सरीर सुखदाई ।\nबिन पूरब के पुन्य मिलै ना\nसुन्दर नार सुहाई\nबिन पूरब के पुन्य ईसुरी\nकौनें सम्पत पाई ?\n\nलमटेरा की तान\nहमारे लमटेरा की तान ,\nसमझ लो तीरथ कौ प्रस्थान ,\nजात हैं बूढ़ेबारे ज्वान , जहाँ पै लाल धुजा फहराय ।\nनगनग देह फरकबै भइया , जो दीवाली गाय । ।\nदिवारी आई है ,\nउमंगै लाई है ।\nआज दिवारी के दिन नौनी लगै रात अँधियारी ,\nमानों स्याम बरन बिटिया नैं पैरी जरी की सारी ।\nमौनियाँ नचै छुटक कैं खोर ,\nकि जैसें बनमें नाचैं मोर ,\nदिवारी गाबैं करकर सोर , कि भइया बिन बछड़ा की गाय ।\nबिन भइया की बहिन बिचारी गली बिसूरत जाय । ।\nभाई दौज आई है ,\nकि टीका लाई है ।\nआन लगे दिन ललित बसन्ती फाग काउ नैं गाई ।\nढुलक नगड़िया बजी , समझ लओ कै अब होरी आई । ।\nबजाबैं झाँजैं , झैला , चंग ,\nनचत नरनारी मिलकें संग ,\nरँगे तन रंग , गए हैं मन रंग , कहरवा जब रमसइँयाँ गाय ।\nपतरी कम्मर बूँदावारी , सपनन मोय दिखाय । ।\nअ र र र र होरी है ,\nस र र र र होरी है ।\nगाई चैतुअन नैं बिलवाई , चैत् काटबे जाबैं ।\nसौंनेचाँदी को नदियासी पिसी जबा लहराबैं । ।\nदिखाबैं अम्मन ऊपर मौर ,\nमौर पर गुंजारत हैं भौंर ,\nकि मानौ तने सुनहरे चौंर , मौर की सुन्दर छटा दिखाय । ।\nचलत लहरिया बाव चुनरिया , उड़उड़ तन सैं जाय । ।\nगुलेलें ना मारौ\nलँयँ का तुमहारौ\nगायँ बुँदेला देसा के हो , ब्याह की बेला आई ।\nब्याहन आए जनक जू के घर , तिरियन गारी गाई । ।\nकरे कन्या के पीरे हाँत ,\nकि मामा लैकें आए भात ,\nबराती हो गए सकल सनात , बिदा की बेला नीर बहाय ,\nछूट चले बाबुल तोरे आँगन , दूर परी हौं जाय । ।\nखबर मोरी लैयँ रइयो ,\nभूल मोय ना जइयो ।\nबरसन लागे कारे बदरा , आन लगो चौमासौ ।\nबाबुल के घर दूर बसत हैं , जी मैं लगो घुनासौ । ।\nउमड़ो भाईबहिन कौ प्यार ,\nकि बिटिया छोड़ चलीं ससुरार ।\nहै आ गओ सावन कौ त्यौहार कि भइया राखी लेव बँदाय ।\nमाँगैं भाबी देव , नौरता खाँ फिर लियो बुलाय । ।\nऔर कछु नइँ चानैं ,\nहमें इतनइँ कानैं ।\n\nराते बरस गओ पानी\nराते बरस गओ पानी\nकाय राजा तुमने ना जानी ।\nअंटा जो भीजे अटारी भींजी ,\nभींजी है धुतिया पुरानी काय राजा\nबाग जो भींजे बगीचा भींजे\nमाँलिन फिरे उतरानी काय राजा\nकुंआ है भर गओ , तला है भर गओ\nकहारिन फिरे बौरानी काय राजा\nगैयां भीजी बछिया भींजीं\nनदियन बढ़ गओ पानी काय राजा\n\nबड़े जनत से पाली बारी बन्नी\nबड़े जनत से पाली बारी बन्नी ,\nअब ना राखी जाय मोरे लाल\nदूध पिलाए पलना झुलाए ,\nहो रही आज परायी मोरे लाल ।\nजब से बेटी भयी सयानी ,\nब्याह रचन की ठानी मोरे लाल ।\nकन्यादान पिता ने कीन्हा ,\nडोली विदा कर दीन्हीं मोरे लाल ।\nअंगना में बेटी रुदन मचावें ,\nकाहे भेजत परदेश मोरे लाल ।\nभैया भेज हम तुम्हें बुला लें ,\nबाबुल करत कलेष मोरे लाल ।\nरहियो जनम भर सुख में बेटी ,\nराखियो घर की लाज मोरे लाल ।\n\nजब से मन मोहन बिछुरे हैं\nजब से मन मोहन बिछुरे हैं ,\nभारी कसट परे हैं ।\nदिन ना चैन रात ना निंदिया ,\nखानपान बिसरे हैं ।\nभूसन बसन सवह हम त्यागे ,\nजे तन जात जरे हैं ।\nईसुर स्याम सौत कुवजा पै ,\nजोगिन भेष धरे हैं ॥\n\nप्रभु तोरी महिमा परम अपारा\nप्रभु तोरी महिमा परम अपारा\nजाको मिले न कोऊ पारा । ।\nसबरे जगत खों आप रचावें\nसबके हो तुम पालन हारा ।\nप्रभु तोरी महिमा . . . ।\nकैसो सूरज गरम बनायो\nकैसो शीतल चांद उजारा ।\nप्रभु तोरी महिमा . . . ।\nजुदाजुदा नभ के तो ऊपर\nचमकत कैसे हैं धु्रवतारा ।\nप्रभु तोरी महिमा . . . ।\nउन प्रभु खों तुम भज लो प्यारे\nकर लो अपनो बेड़ा पार ।\nप्रभु तोरी महिमा . . . ।\n\nमोरे हर से करे ररिया जनकपुर की सखिया\nमोरे हर से करें ररियां जनकपुर की सखियां ।\nउनने आतर परसी सो पातर परसी\nपरस दई दुनिया जनकपुर की सखियां\nआलू परसे रतालू परसे ,\nसो परस दई घुइयां । जनकपुर . . .\nपूड़ी परसी कचौड़ी परसी\nसो परस दई गुजियां । जनकपुर . . .\nलडुआ परसे जलेवी परसी ,\nसो परस दई बुंदियां । जनकपुर . . .\nउनने अमियां परसे , करौंदा परसे ,\nसो परस दये निबुआ । जनकपुर . . .\n\nबरसौं जामैं बृज बै जाबै\nबरसौं जामैं बृज बै जाबै ।\nमेघन इन्द्र सुनावैं ।\nसात दिन औ सात रात लौं ,\nबूँदा गम ना खावै ।\nब्रज वासिन के घर आँगन में ,\nजल जमना को धावैं ।\nलऔ उठा गोबरधन नख पैं ,\nछैल छत्र सौ छावैं ।\nकैसे मारे मरत ईसुरी ,\nजिन खां राम बचावैं ।\n\nमैंने मन मुदरी मैं गाड़ौ\nमैंने मन मुदरी मैं गाड़ौ ।\nराम नाम ना छाँड़ौ ।\nतन कंचन की डार दई है ,\nसुखा खटाई काड़ौ ।\nनैम को बाँध धरम को पलवा ,\nप्रेंम तराजू जाड़ौ ।\nतिसना तौल धरी जा ईसुर\nरंग रसना से माड़ौ ॥\n\nकहना से ऊनई कारी बदरिया\nकहना से ऊनई कारी बदरिया\nकहना बरस गये मेघ मोरे लाल ।\nससुरे से उनई अरे कारी बदरिया ,\nमयके बरस गये मेह मोरे लाल ।\nकौना ने बो दई लटक कंकुनिया ,\nकौना ने सठिया धान मोरे लाल ।\nससुरा ने बो दई लटक कंकुनिया\nबाबुल ने सठिया धान मोरे लाल ।\nकौना के नींदे घर की निदइया ,\nकौना के लगे हैं मजूर मोरे लाल ।\nससुरा के नींदे घर के निंदइया ,\nबीरना के लगे हैं मजूर मोरे लाल ।\nकौना के काटे बे घर के कटइया ,\nकौना के काटे मजूरे मोरे लाल ।\nससुरा के काटे घर के कटइया ,\nबीरना के काटे मजूर मोरे लाल । कहना . . .\n\nआऔ जौ कलजुग कौ पारौ\nआऔ जौ कलजुग कौ पारौ ।\nसतयुग दैगव टारौ ।\nमौं देखी पंचयात होत है ,\nदेखौ चिकनो दुआरौ ।\nकर पंचयात सरपंच चले गए ,\nकोंनौ भओ न निवारौ ।\nईसुर कात चलौ भग चलिये\nइतै न होत गुजारौ ।\n\nपिबक्कड़ कौ पछताव\nनास हो जाबै ऐसौ नसा\nकरत जो लाखन की दुरदसा\nबना दो बिगड़ी फिर सें राम ,\nनसा कौ कभउँ न लैहैं नाम ।\nघरै क्वॉरी मौड़ीं हैं सात\nकितै सें पीरे करहैं हाँत ?\nभए मौड़ा सब महा कुजात\nरोज थानें बुलवाए जात ।\nपिबक्कड़ पै नइँ कोउ पतयात\nमाँगहै घरघर हाँत पसार ,\nन मिलहै एकउ टका उधार\nचितैहैं हम तर गटा निकार ,\nभगा दें द्वारेइ सें दुतकार ;\nहाय अब कैसी करबें राम\nजगत्तर भर में भए बदनाम\nन रै गओ घर में एक छदाम ।\nघरउवा घरीघरी पै रोउत\nन छिन भर कभउँ चैन सें सोउत\nभोर सें घरघर गोबर ढोउत\nफटौ आँचर अँसुअन सें धोउत\nडार कें पानी चुटिया गोउत ।\nपियत रए हम तौ उतै सराब\nकुटुम खौं पी गई इतै सराब\nहाय जे घर के लाल गुलाब\nहमाए कारन भए खराब ।\nहाय अब का हूहै करतार ?\nहूतौ जो सबकौ साहूकार\nभिखारी हो गयो बौ घरबार ।\nलगतौ जी द्वारें दरबार\nउतै नइँ कुत्ता ढूँकन आउत\nदूर सें हमें देख गुरउित ,\nबनाए जिनके सौसौ काम\nभूल गए बे सब दुआसलाम ।\nनसा की जीजी में लत परी ,\nजुआनी भइ बाकी अधमरी\nजिन्दगी , गगरी है रसभरी ,\nफोर कें बा गगरी की तरी\nनसा नें सबरी बेरस करी ।\nहाय बौ सावित्रीसी सती\nपिबक्कड़ हो गओ बाकौ पती ,\nबिचारी ऊसइँ दुखिया हती\nमरत , बौ कानों जियत रती ।\nकरत ती रोटी ढाँकें मूँड़\nपती नें मारो सिलगत डूँड़ ।\nसती तौ हो गइ लोउलुहान ,\nपिबक्कड़ चिपटो रोटी खान ।\nसंग में मरियल लला लुबायँ\nसती घर भगी टौरिया तायँ ।\nसुमिर के पापी पति कौ नाम ,\nकूँ नीचें सती धड़ाम ,\nगिरतनइँ हो गओ कामतमाम ।\nखड़े ठेका पै बे कबिराज\nमंच खौं करैं बसैलौ आज\nउतै बे तानसेन महराज\nउवाँ रए पीकें , रो रओ साज ।\nनिभा रए जे नेता कौ रोल\nनसाबन्दी पै रए जे बोल\nदेख लो इनकी जेब टटोल\nधरें रम की बोतल अनमोल ।\nदेस की जिनके हाँत लगाम\nहाय बे बने उमर खइयाम ।\nकरौ होय जीनें बंटाढार\nकाएखौं मिलहै घर में प्यार\nचड़ौ होय छाती फार बुखार\nछूटबै बिकट पसीनाधार\nपौंछहै नइँ कोउ हाँत पसार ।\nकरौ जब हमनें पाप प्रचण्ड\nकाए ना मिलहै ऐसौ दण्ड\nनसा नें नास करे भुजदण्ड\nबोतलें चिलकत धरीं मुचण्ड\nकरेजे के हो गए सौ खण्ड ।\nकेस हो गए अबइँ सें सेत\nहाय , सब चिड़ियाँ चुग गई खेत\nफाँकबे रै गइ माटीरेत\nभए हम जिन्दा भूतपरेत ,\nसुबै क करकें धर दई साम\nहाय हम बने जेठ के घाम ।\nनसा नें सबरे सुख लए लूट ,\nभाग तौ तबइँ गए ते फूट\nपियौ जब हमनें पैलौ घूँट ;\nकाँखरी में पउवा चिपकायँ\nपनइयाँ औंठन पै औंदायँ\nमूँछ पै सौ माछी भिनकायँ\nडरे रत ते द्वारें मौं बायँ ।\nदेख लो मोकों भइया हरौ\nनसा नें कैसौ हमखों चरौ\nहतौ जो घर सौने सें भरौ\nनसा नें बौ घूरेसै करौ\nजिन्दगी हती दसहरी आम\nनसा नें गुठली कर दइ , राम ।\nहाय जौ गंगाजल कौ देस\nभोग रओ कैसौ कठिन कलेस ,\nकाए सें , जाँ देखै ताँ नसा\nपीतनइँ भूलत घर की दसा\nघुसी जी घर में जा करकसा\nहो गई बा घर की दुरदसा ।\nदेस में होबै सफल सुराज\nन घरघर गिरै गरीबी गाज\nबचै लाखन सतियन की लाज\nप्रतिज्ञा कर लो सबरे आज\nनसा खौं मानें सदा हराम ,\nन लैहैं जियत नसा कौ नाम ;\nतभइँ उलछर पुरखन कौ नाम\nबनें भारत सुखसम्पत धाम\nन लैहैं जियत नसा कौ नाम ।\n\nकृष्ण बने मनिहार -सुनो री आली\nकृष्ण बने मनिहार सुनो री आली\nसर पे चुनरिया को डाल सुनो री आली । कृष्ण . . .\nआँखों में काजल अति सोहे ,\nनैना देख सभी मन मोहे ,\nहाथों में बाजूबंद डार , सुनो री आली । कृष्ण . . .\nकानों में कुण्डल अति सोहे , मुतियन चमक देख मन मोहे\nगले में पहिने है हार , सुनो री आली । कृष्ण . . .\nसोलह शृंगार करें मनमोहन , बरसाने पहुंचे हैं मोहन\nनर से बनेहैं नारि , सुनो री आली । कृष्ण . . .\nललिता ने है टेर लगाई , झपट के पहुंचे कृष्ण कन्हाई\nमन में खुशी है अपार , सुनो री आली । कृष्ण . . .\nचूड़ी पहिनाओ प्यारी , तुम्हारी साड़ी कितनी प्यारी ,\nकैसी बनी ब्रजनारि , सुनो री आली । कृष्ण . . .\n\nशिव शकर चले कैलाश\nशिव शंकर चले कैलाश ,\nबुंदियां पड़न लगीं\nकौना ने बो दई हरीहरी मेहंदी\nकौना ने बो दई भांग , बुंदियां पड़न लगी । ।\nगौरा ने बो दई हरीहरी मेहंदी\nभोला शंकर ने बो दई भांग । बुंदियां . . .\nकौना ने बांटी हरीहरी मेहंदी ,\nकौना ने बांटी भांग । बुंदियां . . .\nगौरा ने बांटी हरीहरी मेहंदी ,\nशंकर ने बांटी भांग । बुंदियां . . .\nकौना रचाई हरीहरी मेहंदी ,\nकौना ने पी लई भांग । बुंदियां . . .\nगौरा के रच गई हरीहरी मेहंदी ,\nशिवशंकर ने पी लई भांग । बुंदियां . . .\nभोला शंकर को चढ़ गई भांग , बुंदियां . . .\n\nखेतन की बहा\nका कहिए खेतन की बहार ,\nमन होत मगन सोभा निहार ,\nबलिहारी पिरथीपुत्रन की जुन रकतपसीना रहे गार ।\nनाठरकुनकुट गुलजार करत\nऊ पुरसारथ की बलिहारी ,\nकंचन के झुमका उठाउठा\nजै बोल रही क्यारीक्यारी ,\nककरीले काबर की काया बन जात मार , बिलसत कछार ।\nमिहनत की महिमा है अपार ,\nछुनछुना उठत सन कौ गहनां\nटिलवा के ऊँचे मूँड़ा पै ,\nमुतियन की लरें लिपट जातीं\nजुंडी रानी के जूड़ा पै ;\nभर माँग सुहागिनसी धानें दै जातीं मंगल समाचार ।\nआ जात चना पगिया सम्हार ।\nचमचमा उठत नीलीनीली\nअरसी को सारी चटकीली ,\nकुछ बोल चलत रस घोर चलत ,\nबटरा की अँखियाँ सरमीली ,\nराईसरसों , गौहूँपिसिया , झूमत गलबहियाँ डारडार ।\nबारी खेती के सै सिँगार ।\nकेकी बाँहन कौ बल पाकै\nगचगचा उठत इसकरी अर्हर ,\nरसभरी बर्हाई के पोरा\nबन जात चीकने सुधरसुघर ;\nनित नई नुनाई कूँड़न सें , कढ़ परत किबरियाँ टारटार ।\nधूरा में हीरन कौ सिहार ।\nकेकी गुनभरी तपस्या सें\nकुदवन की कँदिया किलक उठी ,\nको सकुन्तलासी बछवन खें\nदै चली समा फिर मुठीमुठी\nअनुराग बसो बैरागिउ में , सग चलो कि है संसार सार ।\nसाजौ घर सें सौ गुनों हार ।\n\nमोरी बिनती सुनो महरानी भवानी बिनती सुनो...\nमोरी बिनती सुनो महरानी भवानी । बिनती सुनो . . .\nकष्ट निवारो संकट काटो ,\nदुख टारो महरानी भवानी बिनती सुनो । बिनती सुनो . . .\nकितने भक्त हैं तारे तुमने ,\nमोह तारो महरानी भवानी । बिनती सुनो . . .\nना हम जाने आरती पूजा ,\nना भक्ति महरानी भवानी । बिनती सुनो . . .\nकैसे तुम्हारे दरशन पाऊं ,\nकैसे चरण दबाऊं महरानी । बिनती सुनो . . .\nअपनी शक्ति दिखाओ मैया ,\nशरण तुम्हारे आऊँ भवानी । बिनती सुनो . . .\n\nकाजर काय पे दइये कारे\nकाजर काय पे दइये कारे ।\nबारे बलम हमारे ।\nसाँज भये ब्यारी की बैराँ\nकरें बिछोना न्यारे ।\nजब छुव जात अनी जोवन की\nथर थर कँपत विचारे ।\nका काऊ खाँ खोर ‘ईसुरी’\nफूटे करम हमारे ।\n\nजागो वशी वारे ललना-जागो मोरे प्यारे\nजागो वंशी वारे ललनाजागो मोरे प्यारे\nरजनी बीती भोर भयो है ,\nघरघर खुले किवाड़े । जागो . . .\nगोपी दही मथत सुनियत है ,\nकंगना के झनकारे । जागो . . .\nउठो लाल जी भोर भयो है ,\nसुर नर ठांड़े द्वारे । जागो . . .\nग्वाल बाल सब करत कोलाहल\nजयजय शब्द उचारे ।\nमाखन रोटी हाथ में लीन्हीं ,\nगउवन के रखवारे । जागो . . .\nमीरा कहे प्रभु गिरधर नागर\nशरण मैं आई तिहारे । जागो . . .\n\nडुकरो कौ सोच\nभरी तलइया में उनकी भैंसे लोरें ,\nबैठी डुकरो सोच करें जिँदगानी कौ ,\nकसैं कछोटा धुतिया फटीपुरानी कौ ।\nबाबुल के घर कौ सपनों\nलिपोपुतो आँगन अपनों ,\nपहिर पाँव में पैजनियाँ ,\nठुमकठुमक नाची रनियाँ ।\nदिन भर घरघूला बनायँ दिन भर फोरें ,\nदिन भर बच्छा पकरें गइया ब्यानी कौ ।\nघर बाहर कौ ग्यान बढ़ौ ,\nतरुनाई कौ रंग चढ़ौ ,\nअब भोरो बिटियानहियाँ ।\nगदरानी पिँड़रीबहियाँ ।\nचढ़ैं दौर कें आमन की अमियाँ टोरे ,\nमैरा पै गुफना भन्नाय घुमानी कौ ।\nलगनमहूरत सुधवाई ,\nदूल्हा सँग बरात आई ,\nदई नें पटकी कठिन घरी ,\nछूटी मइया की बखरी ।\nरोदन की चिग्घारें धरती हिलकोरें ,\nसागर उमड़ परो अँखियन के पानी कौ ।\nदैबी छूटोँ , मठ छूटे ,\nगाँव गली पनघट छूटे ,\nछुईमुई मुरझयाय गई ,\nमैं ससुरारै आय गई ।\nमन कौं कस गई कुलमरजादा की डारे\nतनट रा कौ सासन सास भुमानी कौ ।\nभुनसारें जब झमक जगै ,\nफूलन लदी कनैर लगै ,\nमन उरझौ रसरँगिया में ,\nतीतुर सोबैं अँगिया में ।\nचित्तरसारी सें उतरें निहुरेंनिहुर ,\nचिहुँटी काट गओ राछरौ जिठानी कौ ।\nचैत जुन्हइया की रातें ,\nकन्त कन्हइया की घातें ,\nभरै मुरहिया कौरो में ,\nछूटें काट कखौरी में ।\nभगें , गिर परें , कोउ काउ कौं झकझोरें ।\nचढ़ै न उतरै , बुरऔ नसा है ज्वानी कौ ।\nजिदना सें जा सृष्टि चली ,\nकभउँ न हारो काल बली ,\nहमनें कितने जतन रचे ,\nकाल झकोरन सें न बचे ।\nनौ लरका बिटियन सें चौंचचौंच जोरें ,\nफूटौ रूप गरूर बुलबुला पानी कौ ।\nउड़ गई चाल मरोरा की ,\nहँसी बतासाफोरा की ,\nमाहुर विषधर करिया है ,\nमेंहदी बनी अँगरिया है ।\nकजरा काटत है अब अँखियन की कोरें ,\nनाती देख हँसैं पुपलौ मौं नानी कौ ।\nबिरधापन नें दई पटकी\nफूटी माखन की मटकी ,\nमधुवन रहो न रसलीला ,\nमठामहेरिउ में हीला ।\nबेसुध बैठीं सुधियन की गाँठें छोरें ,\nछोड़ कन्हइया संग गओ ब्रजरानी कौ ।\n\nईसुरी की फाग-6\nजुवना दए राम ने तोरें\nसब कोऊ आवत दौरें\nआएँ नहीं खांड़ के घुल्ला , पिएँ लेत ना घोरें\nका भऔ जात हाथ के फेरें , लए लेत ना टोरें\nपंछी पिए घटी नहीं जातीं , ईसुर समुद हिलौरें\nभावार्थ\nराम ने तुझे यौवन दिया है , सब लोग तेरे दरवाज़े पर दौड़दौड़ कर आते हैं यानि तेरे घर के चक्कर लगाते हैं । पर ये\nस्तन तेरे कोई खांड के खिलौने तो हैं नहीं जिन्हें हम घोल कर पी जाएंगे । इन पर हाथ फेर लेने दो , तुम्हारा क्या\nबिगड़ जाएगा ? हम इन्हें तोड़ तो नहीं लेंगे । ईसुरी कहते हैं कि पंछियों के पीने से समुद्र की लहरें घट नहीं जातीं ।\n\nअगना मे बाजे बधैया बाजे हो बधैया\nअंगना में बाजे बधैया , बाजे हो बधैया\nयशोदा जी के द्वारे ।\nरार करें पानी में हिलोरें , खेले को मांगे जुन्हैया ।\nयशोदा जी के द्वारे\nतुम जिन सोच करो मनमोहन देहैं\nचांद ल्याकें यशोदा के द्वारे\nगोरी नंद गोरी यशोदा ,\nतुम काय मोहन कारे । अंगना . . .\n\nकौन फूल फूले अजहिन सजहिन\nकौन फूल फूले अजहिन सजहिन\nकौन फूल आधी रात या गुइयाँ\nबेला फूल फूले अजहिन सजहिन\nउमर फूले आधी रात गुइयाँ\nवहाँ फूले खोसे कहरा वेट उना भरत है\nराजा घर पानी या गुइयाँ\nराजवा की बेटी अंचल चंचल\nकहरा का देख लुभाय या गुइयाँ\nकहरा वेट उना पैया तोरे लागू\nहमहू चलब तुम्हरे साथ या गुइयाँ\nतुम्हरे तो रनिया थाली या लोटा\nहमरे थलिया नहीम आय या गुइयाँ . . .\n\nभई ने बिरज की भोर सखी री\nभई ने बिरज की भोर सखी री\nमैं तो भई ने बिरज की मोर ।\nकहना रहती कहना चुनती\nकहना करती किलोल सखी री । भई . . .\nगोकुल रहती वृन्दावन चुगती\nमथुरा करती किलोल । सखी . . .\nगोवर्धन पे लेत बसेरो ,\nनचती पंख मरोर । सखी . . .\nउड़उड़ पंख गिरे धरनी पे\nबीनत जुगल किशोर । सखी . . .\nवृन्दावन की महिमा न्यारी ,\nवाको ओर न छोर । सखी . . .\n\nआ जैहो बड़ी भोर दही लैके\nआ जैहों बड़ी भोर दही लैकें\nआ जैहों बड़ी भोर ।\nना मानो कुंड़री धर राखो ।\nमुतियन जड़ी है कोर । सखी री . . .\nना मानो मटुकी धर राखो\nलिखें पपीरा मोर । सखी री . . .\nना मानो गहने धर राखो ,\nबाजूबंद अमोल । सखी री . . .\nना मानो मोई खों बिलमा लो ,\nजोड़ी बनत अमोल । सखी री . . .\nचन्द्रसखी रस बस भई राधा ।\nछलिया जुगल किशोर । सखी री . . .\nआ जैहों . . .\n\nधीरे चलो मै हारी लक्ष्मण\nधीरे चलो मैं हारी लक्ष्मण\nधीरे चलो मैं हारी । ।\nएक तो नारी दूजे सुकुमारी ,\nतीजे मजल की मारी ,\nसंकरी गलियां कांटे कटीले ,\nफारत हैं तन की सारी । लक्ष्मण . . .\nगैल चलत मोह प्यास लगत है ,\nदूजे पवन प्रचारी । लक्ष्मण धीरे चलो . . .\n\nईसुरी की फाग-14\nइन पै लगे कुलरियाँ घालन , भैया मानस पालन\nइन्हें काटबो न चइयत तौ , काट देत जो कालन\nऐसे रूख भूँख के लानें , लगवा दये नंद लालन\nजे कर देत नई सी ईसुर , मरी मराई खालन ।\n\nकारे सबरे होत बिकारे\nकारे सबरे होत बिकारे ,\nजितने ई रंग बारे ।\nकारे नाँग सफाँ देखत के ,\nकाटत प्रान निकारे ।\nकारे भमर रहत कमलन पै ,\nले पराग गुंजारें ।\nकारे दगावाज हैं सजनी ,\nई रंग से हम हारे ।\nईसुर कारे खकल खात हैं ,\nजिहरन जात उतारे ।\n\nगरब करे सोई हारे\nगरब करे सोई हारे ,\nहरि सो गरब करे सोई हारे ।\nगरब करो रतनागर सागर ,\nजल खारो कर डारे । हरि . . .\nगरब करे लंकापति रावण ,\nटूकटूक कर डारे । हरि . . .\nगरब करे चकवाचकवी ने ,\nरैन बिछोहा डारे । हरि . . .\nइन्द्र कोप कियो ब्रज के ऊपर ,\nनख पर गिरवर धारे । हरि . . .\nमीरा के प्रभु गिरधर नागर ,\nजीवन प्राण हमारे । हरि . . .\n\nअवधपुरी मे चैन परे न\nअवधपुरी में चैन परे न ,\nबनखों गये रघुराई मोरे लाल\nरामलखन और जनकदुलारी ,\nअब न परत रहाई मोरे लाल\nसब रनवास लगत है सूनो ,\nरोवे कौशला माई मोरे लाल\nनगर अयोध्या के सब नरनारी ,\nसबरे में उदासी छाई मोरे लाल\nजब रथ भयो नगर के बाहर ,\nदशरथ प्राण गये हैं मोरे लाल\nचौदह साल रहे ते वन में ,\nसहो कठिन दुखदाई मोरे लाल\nवनवन भटकी परी मुसीबत ,\nशोक सिया खों भारी मोरे लाल\n\nमृतक भोज\nबिलखत महतारी , छाई जहाँ अँधयारी\nघर करै भायँभायँ जैसें खायँ जात है ;\nलुटगौ सुहागसोम , कौंरी कली मुरझानी\nबिधवा जबान गऊऐसी डिंड़यात है ।\nबड़ेबड़े बेठ उतै खात पुरीमालपुआ\nनाँव ‘दिनतेरहइँ’ जुरत बर\nएकएक दानों , अरे , अँसुवन सानों जहाँ\nऐसे ही रसोई हाय , कैसे कैं रिहात है ?\n\nहमखों कर डारो बैरागी\nहमखों कर डारो बैरागी ,\nरजऊ की आसा लागी ।\nअपने जानें कभऊ नई भई\nधूनी बरै न आगी ।\nइन हातन का दई दच्छिना\nहमने भिच्छया माँगी ।\nफेरी देत रजऊ के लाने\nईसुर बस्ती त्यागी ।\n\nगैलारौ\nजीकौ\nओर न छोर\nऐसी है गैल ,\nगैल गहें चलो जात\nहेरौ , वौ गैलारौ ।\nकिदना निगौ ?\nकोऊ नइँ जानत\nबस निगत सबइ नें देखौ ,\nमानों\nचका होय गाड़ी कौ ,\nभमत जात है ऐसें\nजैसें पथरा ढँड़कत\nचूना पीसत की चकिया कौ ।\nलीलाधौरा\nखैंचत जिऐ समै के बैला\nऔर संग में\nपिसत जात है दिन चूनासे\nहराँहराँ सब\nजिँदगानी के ।\n\nदेखत स्याम माँग पै मोये\nदेखत स्याम माँग पै मोये ,\nगोला मुख पै गोये\nफन्दन फन्द फूल बेला कौ ,\nबीचन बीच बिदोये ।\nबेनी जलद चार कय केरत ,\nतिरवेंनी सें धोये ,\nउठत पराग अतर पटिया की ,\nगये सरवोर निचोये ।\nईसुर उतै प्राण की परवी\nमन लै चली चितौये ।\n\nरथ ठाड़े करो रघुबीर\nरथ ठांड़े करो रघुबीर ,\nतुम्हारे संग मैं चलूं वनवास खों ।\nअरे हां जी तुम्हारे ,\nकाहे के रथला बने , है\nअरे काहे के डरे हैं बुनाव\nतुम्हारे संग . . .\nअरे हां हो हमारे ,\nचन्दन के रथला बने ,\nऔर रेशम डरे हैं बुनाव ,\nतुम्हारे संग . . .\nअरे हां जी तुम्हारे ,\nरथ में को जो बैठियो ,\nऔर हां जी रानी सीता ,\nरथ में बैठियो ,\nराजा राम जी हैं हांकनहार ,\nतुम्हारे संग . . .\nरथ ठांड़े करो . . .\n\nपहले पहर को सपनो सुनो मोरी सासो जी महाराज\nपहले पहर को सपनो , सुनो मोरी सासो जी महाराज ।\nराम लखन दोऊ भइया , अंगन बिच तप करें महाराज ।\nननदी लयें बेला भर तेल , सांतिया लिख रही महाराज ।\nभौजी बैठी मांझ मंझौटे , हार नौने गुह रही महाराज ।\nइतने में आ गई बारी ननदी , विहंस के बोलिये महाराज ।\nभौजी हुए लालन तुम्हारे , हार हम लै लैहें महाराज ।\nचूमो बैयां तुम्हरी हथुरिया , घिया गुड़ मुँह भरो महाराज ।\nसुनो बारी ननदी हमारी , हार तुम लै लियो महाराज ।\n\nपाई खुदा के घर की कीनैं?\nपाई खुदा के घर की कीनैं ?\nकी खाँ मरनै जीनैं ?\nबिघ ललाट के अच्छर ऐसे ,\nलिखे ना काऊ चीनैं ।\nएकन खाँ धन वान करत हैं ,\nएकन को धन छीनैं ।\nईसुर ऐसे कलम करत है\nअल्ला ख्याल नवीनैं ।\n\nसरजू के तीर चलो गोरी\nसरजू के तीर चलो गोरी ,\nजहाँ राजकुंअरि खेलें होरी ।\nसखन सहित इत जनक दुलारी ,\nअनुज सखन संग रघुबीरा जी । जहाँ . . .\nभरि अनुराग फाग सब गावत ,\nखेलत सब हिलमिल होरी । जहाँ . . .\nकेसर रंग भरे पिचकारी ,\nमलत कपोलन पे रोरी । जहाँ . . .\nअपनीअपनी घात तके दोऊ ,\nदाव करत बरजोरी । जहाँ . . .\nकंचन कुंअरि नृपत सुत हारे ,\nजीती जनक किशोरी ।\nसरजू के तीर . . .\n\nईसुरी की फाग-7\nकैयक हो गए छैल दिमानें\nरजऊ तुमारे लानें\nभोर भोर नों डरे खोर में , घर के जान सियानें\nदोऊ जोर कुआँ पे ठाड़े , जब तुम जातीं पानें\nगुन कर करकें गुनियाँ हारे , का बैरिन से कानें\nईसुर कात खोल दो प्यारी , मंत्र तुमारे लानें\nभावार्थ\nरजऊ तुम्हारे लिए कितने ही लोग छैला और दिवाने होकर रातरात भर गली में पड़े रहते हैं । अभी तो यह बात घर के लोगों को भी पता लग गई है । जब तुम पानी लेने जाती हो तो कितने ही लोग कुएँ के आसपास खड़े रहते हैं । कितने ही ओझाओं और गुनियों की सहायता से तुम्हारे साथ मिलन का उपाय कर रहे हैं कि उस बैरिन से ऐसी क्या बात कहें कि वह उनकी हो जाए । ईसुरी कहते हैं तुम्हारे लिए इतने जंतरमंतर किए हैं । अब तो तुम्हें अपने मन की बात खोल ही देनी चाहिए ।\n\nरसना राम राम कह जारी\nरसना राम राम कह जारी ,\nकौन जात है हारी ।\nजौ हरनाम सजीवन बूटी ,\nखात बनै तो खारी ।\nकाँलों दिन उर रात सिखइये ,\nबऔ जात बिरथाँरी ।\nईसुर हमना कोउ तुमाये\nतैनाँ कोउ हमारी ।\n\nजोगिन भई राधिका गोरी\nजोगिन भई राधिका गोरी ।\nअवै उमर है थोरी ।\nबाजन लगी चमीटा चुटकी ।\nनईं लाज ना चोरी ।\nअंग भभूत बगल मृगछाला ,\nडरी कँदा पै झोरी ।\nईसुर जाय हटी सौं कइयौं ,\nपालागन है मौरी ॥\n\nमै देख आई गुइया री\nमैं देख आई गुइयां री ,\nजे पारबती के सैंया\nसांप की लगी लंगोटी ,\nकरिया चढ़ो , कंधइयां री ,\nजे पारबती के सैयां ।\nगांजे भांग की लगी पनरियां ,\nपीवें लोग लुगइयां री ,\nजे पारबती के सैयां । मैं देख . . .\nसाठ बरस के भोले बाबा ,\nगौरी हैं लरकइयां री ,\nजे पारबती के सैयां । मैं देख . . .\nतुलसी दास भजो भगवाना ,\nहैं तीन लोक के सैयां री ,\nजे पारबती के सैयां । मैं देख . . .\nमैं देख आई गुइयां री ,\nजे पारबती के सैयां । मैं देख . . .\n\nबिराजे आज सरजू तीर\nबिराजे आज सरजू तीर\nचौकी चारु भनिन मय राजे ,\nतापर सिया रघुबीर । । बिराजे . . .\nजनक लली दमिनि अति सुन्दर ,\nपिय धन श्याम शरीर ।\nपीताम्बर पट उत छवि छाजत ,\nइत नीलाम्बरचीर । । बिराजे . . .\nसिय सिर सुभग चन्द्रिका झलकत ,\nउत कलगी मंदीर । ।\nपिय कर वाम सिया हैं सोहे ,\nदाहिन कर धनु तीर । । बिराजे . . .\nमृदु मुसकात बतात परस्पर ,\nहरत हृदय की पीर । ।\nकंचन कुंअरि निरखि यह शोभा ,\nरहो न तनमन धीर । । बिराजे . . .\n\nअवध मे जन्मे राम सलोना\nअवध में जन्मे राम सलोना\nबंधनवारे बंधे दरवाजे\nकलश धरे दोऊ कोना । अवध . . .\nरानी कौशिल्या ने बेटा जाये\nराजा दशरथ के छौना अवध . . .\nरानी कौशिल्या ने कपड़े लुटाये\nराजा दशरथ ने सोना । अवध . . .\nहीरा लाल जड़े पलना में\nनजर लगे न टोना । अवध . . .\n\nराजा के अगनवा चन्दन का विरवा\nराजा के अँगनवा चन्दन का बिरवा\nअछर बिछर ओखी डार हो\nवो ही तरे पूरे बबुआ सोना संकल्पै\nडारे लागे सुधर सुनार हो\nगढ़ सोनरा तुम आंगन कंगन\nगढ़ सुनरा सोलह सिंगार हो\nइतना पहिन बेटी चौक में बैठी\nभरहि मोतियन मांग हो\nसोनवा पहिन बेटी मण्डप में आई\nआवे लागे मोतियन आंसू हो\nकि मोरी बेटी अन धन कम है\nकि है रमैया वर छोट हो\nकौन बात बेटी मण्डप में रोई\nआवे लागे मोतियन आसू हो\nनाहीं तो मोरे बाबुल धन अन कम है\nनहीं है रमैया वर छोट हो\nआज की रैन बाबुल तुम्हारा देशवा\nकल परदेहिया के देश हो\nराजा के अगनवा चन्दन के विरवा . . . ।\n\nपूरना पूरी करो माई...\nपूरना पूरी करो माई . . .\nकि अम्बे मोरी काहे की ईंट पराई\nकाहे को गारा रे माई\nकि अम्बे मोरी सोने की ईंट पराई\nचंदन लगो गारा री माई । पूरना . . .\nकि अम्बे मोरी काहे के दीया जराये\nकाहे की डरी बाती री माई । पूरना . . .\nकि अम्बे मोरी सोने की दीया जराये\nकपूर लगी बाती री माई । पूरना . . .\nकि अम्बे मोरी कैसी बनी तेरी मूरत\nदरश हमें दे दो री माई । पूरना . . .\n\nअम्बे दयाल भईं भईं मोरे अगना देवी दयाल भईं\nअम्बे दयाल भईं , भईं मोरे अंगना देवी दयाल भईं ।\nमैया के द्वारे सोने के कलश , मोती झिलमिल करें\nकरें मोरे अंगना , देवी दयाल भईं ।\nमैया के मड़ पे , पानी चढ़ाऊं रपटे छूट रहीं\nरहीं मोरे अंगना , देवी दयाल भईं मोरे अंगना । ।\nमैया के हाथों में सोने केर कंगना\nकंगना झिलमिल करे , करे मोरे अंगना ।\nदेवी दयाल भईं मोरे अंगना ।\nमैया के पैरों में पायल और बिछुआ\nझनझुन होय रहे , रहे मोरे अंगना\nदेवी दयाल भईं माई मोरे अंगना ।\n\nना छेड़री कामनी, कड़ जान दै विचारे खों\nना छेड़री कामनी , कड़ जान दै विचारे खों ,\nगैल के चलइया खों बीच ना उतार लैं ।\nजा बारी सी उमर में लंक में कलंक लगौं ,\nथौरे से जीवन में पूरब तौ सुधार लै ।\nजीवन दे जुआतन खों जोवन ना दिखारी ,\nनैकें चल बेला , तन कंदेला सभारलै ।\nकात व्दिज ‘ईसुर’ सुख सासरे खों राखिये ,\nसबरौ मजा मान मायके मैं न मारलै ।\n\nदेखो सखी वर्षा ऋतु आई\nदेखो सखी वर्षा ऋतु आई\nबागन मोर मोकिला बोलत ,\nचातक दादुर शोर मचाई । देखो . . .\nघुमड़घुमड़ गरजत घन तड़कत ,\nकाली घटा नभ देत दिखाई । देखो . . .\nरिमझिमरिमझिम बरसत बदरा ,\nहरीहरी दूब लता झुक आई । देखो . . .\nसरजू तीर प्रमोद कुंज में ,\nहिलमिल झूले सिया रघुराई । देखो . . .\nदेखो सखि वर्षा ऋतु आई ।\nउमड़घुमड़ कर बादल आये\nबिजली चमक रही अति न्यारी ।\nदेखो सखि वर्षा ऋतु आई ।\nकालीकाली कोयल कूकत\nमीठी बोल लगत है प्यारी\nझूला डरो कदंब की डारी\nफूलन की शोभा है न्यारी ।\nचारों ओर बिछी हरियाली\nगांवन की शोभा है न्यारी ।\n\nईसुरी की फाग-11\nजो तुम छैल , छला हो जाते , परे उंगरियन राते\nमौं मुँह पौंछत गालन के ऊपर , कजरा देत दिखाते\nघरीघरी घूंघट खोलत में , नज़र सामने आते\n' ईसुर ' दूर दरस के लानें , ऐसे काए ललाते ?\n\nऊधौ रूप राधकाजू कौ\nऊधौ रूप राधकाजू कौ ,\nकृस्न बिछुरतन सूकौ ।\nमन उड़जात तिनूका नाँई\nमन्द मन्द में फूँकौं ।\nगदिया पलंग गदेला त्यागो\nपरवौ है अब भू कौ ।\nभुगतै मिटें , करौ कछु हू है ,\nकछू पाय आगंूकौ ।\nईसुर पार लगत ना बँदरा\nफिरत डार कौ चूकौ ।\n\nकही मान लो छोड़ो नसे बाजी कही मान लो\nकही मान लो छोड़ो नसे बाजी , कही मान लो ।\nचरस पिये धर्म , कर्म लाज शर्म जाय ,\nज्ञान जाय ध्यान जाय , मान घट जाये ।\nकही . . .\nभंग पिये वादी हो जात है सब अंग ,\nमदरा गांजो कर देत पैसे से तंग ।\nकही . . .\nमदिरा पिये से हो जात है बदनाम ।\nथुकथुक तम्बाकू और बुरो काम ।\nकही . . .\n\nतुमनें मोह टोर दऔ सँइँयाँ\nतुमनें मोह टोर दऔ सँइँयाँ ,\nखबर हमारी नँइँ याँ ।\nकोंचन में हो निपकन लागीं\nचुरियँन छोड़ी बहियाँ ।\nसूकी देह छिपुरिया हो रई\nहो गए प्रान चलैयाँ ।\nजो पापिन ना सूकीं अंखियाँ\nझर झर देत तलैयाँ ।\nउनें मिलादो हमें ईसुरी\nलाग लाग के पैंयाँ ।\n\nबाँके बजैं पैजनाँ धुनके\nबाँके बजैं पैजनाँ धुनके ।\nपरे पगन में उनके ।\nसुन तन रौमरौम कड़ आवत ,\nधीरज रहत ना तनके ।\nखेलत फिरत गैल खोरन मेंख\nसुर मुख्त्यार मदन के ।\nकरने जोंग लोग कुछनाते ,\nलुट गये बालापन के\nईसुर कौन कसायन डारे ,\nजे ककरा कसकन के ।\n\nभरोसौ\nठाँड़ो आज\nभरोसे की बीता भर धरती पै\nमानुस ।\nअपने गेरँऊँ\nआई नदीसौ देख समुन्दर\nपलछिन सोसत ,\nबूड़ न जाबै\nपाँवतरे की धरती\nदंदफंद औ चालफरेबी के\nपानूँ में\nउतै\nदूबरौ और बिचारौ\nएक भरोसौ\nदिन बूड़े कौ सूरजसौ हो\nहराँहराँ\nआँखनसामूँ सें\nहिलबिलानसौ हो रऔ ।\n\nपिया कैसे झुलाऊ रस के बिजना\nपिया कैसे झुलाऊं रस के बिजना ,\nबेंदी के बोझ लिलाट दुखत है ,\nहरवा को भर सहो जाय न । पिया . . .\nकंगन को बोझ कलाई दुखत है ,\nमुंदरी को भार सहो जाय न । पिया . . .\nसाड़ी को बोझ मोरी कमर दुखत है ,\nमाहुर के भार उठे पग ना । पिया . . .\nकाजल के बोझ मोरी आँख दुखत है ,\nकाम करत नहीं दोऊ नैना । पिया . . .\n\nहौनी कवउँ न जात अनूठी\nहौनी कवउँ न जात अनूठी ,\nजिदना जी पै रूठी ।\nइक दिन रूठी राजा नल पै ,\nहार लील गइ खूँटी ।\nइक दिन रूठी कंसासुर पै ,\nमूड़ खपरिया फूटी ।\nइक दिन रूठी तो अर्जुन पै ,\nभील गोपका लूटी ,\nसोने की गढ़ लंक ईसुरी ,\nघरी भरे में टूटी ।\n\nरसिया रग भर-भर जिन मारो\nरसिया रंग भरभर जिन मारो ,\nपिचकारी दृगन तक न मारो ।\nन गहो छैल गैल बिच बहियां ,\nपैयां पडूं मैं बलिहारी । पिचकारी . . .\nजो सुन पैहें सास ननद मोरी ,\nसुन रूठ जैहें पिया प्यारो । पिचकारी . . .\nचन्द्रसखी भज बाल कृष्ण छवि ,\nचरण कमल पे बलिहारी । पिचकारी . . .\n\nझुला दो रघुबर के पालने री\nझुला दो रघुबर के पालने री ।\nझुलाओ मोरे हरि के पालने री ।\nकै गोरी आली सबरे बृज की संखियां ,\nघेर लए हरि के पालने री । झुला दो . . .\nकै मोरी आली कोरी मटुकिया को दहिया ,\nजुठार गयो तोरो श्यामलो री । झुला दो . . .\nकै मोरी आली तू गूजरी मदमाती ,\nपलना मोरो झूले लाड़लो री । झूला दो . . .\n\nईसुरी की फाग-26\nमिलती कभऊं अकेली नइयाँ\nबतकाये खाँ गुइयाँ ।\nमिल जातीं मन की कै लेते\nजैसी हती कवइयाँ ।\nबाहर सें भीतर खाँ कड़ गईं\nकुल्ल लुगाइन मइयाँ ।\n' ईसुर ' फिरत तुमाये लानें\nढूंढत कुआं तलइयाँ ।\nभावार्थ\nमहाकवि ' ईसुरी ' अपनी प्रेयसी ' रजऊ ' को उलाहना देते हुए कहते हैं — प्रिये , तुम कभी अकेले में नहीं मिलतीं कि प्रेम की दो बातें कर सकूँ । अगर मिलतीं तो जो कहने लायक होतीं वो बातें कह लेता । तुम औरतों के झुण्ड की ओट लेकर बाहर से भीतर को निकल गईं , जबकि मैं तुम्हारे लिए कुओं , तालाबों पर भटकता फिरता हूँ ।\n\nबरजोरा कौ समरपन\nकठिन जेठ कौ घाम तचैं , गुस्सा में सूरज ,\nबरजोरा बिलमो पहूज के नीरेंतीरें\nआठ बिना कढ़ गए न एकउ फँसो बटोही\nदारचूनघी निगट रही है धीरेंधीरें ।\nसात डाकुअन कौ पहरौ है नदीघाट पै\nबीस ज्वान बरजोर सिंह के हैं रखवारे ,\nहुकुम कठिन है सब रस्तागीरन कों लूटौ ,\nनिकर न पाबै कोऊ सम्पत बिना निकारे ।\nतपैं ग्रीष्म महाराज बुँदेलन की धरती है\nनीचें तचै ततूरी , ऊपर अँगरा बरसें ,\nडरे जनावर भार भटोलन भीतर हाँपैं ,\nमानुसपच्छी कठिन समइया कढ़ें नघर सें ।\nसंगै छै असवार बाई जू भाजत आबैं ,\nउनके तन के ऊपर चढ़ गइ धूरइधूरा\nऐसौ लगै कि दौर रही है सिंह भवानी ,\nसंगै दौरत आँय अघोरी भूतभभूरा ।\nतान तुपकियाँ ठाड़े ह्वै गए सातउ डाँकू ,\nगैल छैंक लई , ‘रोकौ धोरे’ , हाँक लगाई ;\nगोरा धरें पछारी , आँगें करिया रोकें ,\nका अनहोनी , चौंकी रानी लक्ष्मीबाई ।\nबोली , ‘को हौ ठाकुर ? गैल काए खाँ छैंके ?\nका अनवाद करो घोरन नें ? रहे रुकाई ।\nबूढ़ौ दउवा बालो , ‘हम हैं डाकू ठाकुर ,\nलूटन आए तुम्हें’ , तुरन्त आँख चढ़ आई\nरानी बोली , ‘को है मुखिया ? ’ ‘है बरजोरा’\n‘कितै ? ’ ‘परे सोउत हैं , उतै करौंदी छाँई । ’\n”चलौ बताऔ , दोदो बातें करकें जैहें“\nपीछेंपीछें डाँकू , आँगें लक्ष्मीबाई ।\nसंगी दओ जगाय , उठो तुरतई बरजोरा\nदेखो आउत घुड़सवार बक्षस्थल तानें\nचढ़ती उम्मर , ेख न निकरी , पैनी आँखें ,\nटेढ़ी बाँधें पाग , भाल मोती लहरानें ।\nदगदग दमकै माथौं ईंगुर पोतो मानों\nराजन की पोसाक बिधाता रूप समारौ ,\nलै पाँचउ हँतयार हाँत में नंगौ तेगा\nचढ़ तुरंग की पीठ स्वयं बीरत्व पधारौ ।\nपाँव रकेबन जमे , कसो पीठी सें बालक\nबघवाबै चहुँओर बैरियन की घातन में ,\nसने रकत में वस्त्र , अस्व ज्यों बिजलीकौंधा ,\nऐसौ लगै सजीवन यौवन कूँदौ रन में ।\nठाढ़ौ भओ तुरन्त समर बागी बरजोरा ,\nतड़पी रानी , ‘क्यों तुमनें मारग रुकवाओ ? ’\nडाँकू उत्तर देत , ”लूट है रोजी अपनी ,\nको हौ अपुन ? कहाँ के ? हमनें चीन्ह न पाओ । “\n”आँखें खोलौ , चीनौं , खोलौ कान सुनाबैं\nअँगरेजन सें छिड़ गओ है संग्राम भयंकर\nमरबे और मारबे हेत फिरौं भन्नानी ।\nगओ मोरचा टूट हमाओ झाँसीवारौ ,\nधाबा करो कालपी में अब बजहै तेगा\nहूहै बरछीबन्दूकन के संग सगाई\nखारकछारन में जमना के चुकहै नेगा ।\nमूँछ मुँछारे मुंस तुम्हारी क्षत्री काया\nपौरुष जो है ? बने आज अबला के घाती\nमैं नारी ह्वै जूझ रही भारतबैरी सें\nरे क्षत्री नर , हाय न फट गई तोरी छाती\nअपनी झाटसी गई गड़ौ दुसमन कौ झंडा ,\nबीर सिपाही तरवारन कौ पी गए पानी\nधरती कर गए लाल रकत कौ लिख गए साकौ ,\nजूझे आठ हजार लाल प्रानन के दानी ।\nतुमनें रस्ता रोकी , बैरी लगे पछारीं\nमजल चले हैं घोरे , घायल देह हमारी\nआगी उगलै धरती झोराँ लपट झँझाबै\nकारे कोसन बसी कालपी जेठ दुफारी ।\nदेखौ मोरे संगी , पाँच पुरुस ; दो नारी\nमैं , जा सुन्दर , पक्की मोरी संग सहेली\nघोरे देखौ सात हमाए हाँपी छोड़ंे\nघावन भरे सरीर करारी विपदा झेली ।\nपसु हैं घोंरे , जान देत , अबला है संगिन\nतुम हौ क्षत्री मुंस , छैक लइ गैल हमाई\nहे राणा , हे सिवा , हमें अब दोस न दिइयो“\nलम्बी भरी उसाँस , चुप्प भई लक्ष्मीबाई ।\nदेखत मौं रह गओ रानी कौ ठाँड़ो ठाकुर\nरोमरोम जग परौ सिथिलसी ह्वै गई बानी ,\nलैन हिलोरें लगो रकत पुरखन कौ तातौ\nतुरग दिखानों सिंह , छबीली सिंह भवानी ।\nसन्तमण्डली जैसें बालमीक मन पलटौ ,\nअंगुलिमाल कान ज्यों परी बुद्ध की बानी ,\nरानी की उसाँस बरछीसी हुकी हृदय में ,\nडाँकपन की भई कुटिलता पानीपानी ।\nटपरटपर आँखिन से अँसुवा टपकन लागे\nघूँटे टेक दए , नंगी लइ खेंच सिरोही ,\nबाई साब के आँगें भींजी बनो बिलइया\nबौ बरजोरा दस्युराज कट्््र निरमोही ।\nआत्मघात करबे की मन में बात बिचारी\n‘खबरदार हो’ , रानी नें ललकार लगाई\n”प्रान कर रहे दान तौ फिर बैरी संग जूझौ\nघरी दो घरी राकौ , करौ सहाय हमाई । “\nझटका दैकें ह्वै गओ ठाड़ौ , तन गई छाती\nसिथिल अंग में जैसें महासक्ति घुस आई ,\nदई हुंकार कि जैसे बन में सिंह डड़ीकै\n‘बढ़ौ साथियो’ बरजोरा तरवार घुमाई ।\n”पार पहूज होय गोरन कौ मोहरा मारौ\nरजपूती की लाज बचालो बढ़कें प्यारे\nधजीधजी काया , खपरी हो टूँकाटूँका\nचलो बहादो मोरे भइय रकत पनारे । “\nलैलै निज हथयार सज गये उनतिस जोधा\nआँगेंआँगें भैंससाबाँधी तोप हँकाई\nदो संगी रानी नें छोड़ें , पाँचइ लैकें\nसुमिर गजानन कों , घोरे कैं एड़ लगाई ।\nटपकटपक टपटपटप घोरे भाजन लागे\nउड़ी गुंग धूरा की , छिन में उड़ गई रानी\nहाँत जोर के अंतिम नमन करो डाँकू नें\nचूम लई तरबार , आँख कौं पोंछो पानी ।\n\nजग में बिना यार कौ को है?\nजग में बिना यार कौ को है ?\nमिलै सो भाग बदौ है ।\nएक यार आमद के पाछै ,\nधनके संग लगौ है ।\nएक यार दये प्रान प्रेम मैं\nप्रीत की कौन फंसौ हैं ।\nएक यार बिच धार वहा कैं\nबीचइ छाड़ भगो है ।\nजे सब यार देखकें ईसुर\nमो मन भौत हँसौ है ।\n\nपिया हो गये तबाह सट्टा हार के फिरन लगे हाथ झार के\nपिया हो गये तबाह सट्टा हार कें , फिरन लगे हाथ झार कें\nसबरी मिटा गृहस्थी डारी ,\nघर में बचे न लोटा थारी , रोवे लड़कन की महतारी ।\nगहना जेवर सब लै गए उतार कें फिरन लगे . . .\nरुपया पैसे सबरे हारे , लड़का बिटिया फिरें उघारे ,\nअब तो फिरें हाथ पसारे ।\nखाना खरचा खों बल पे उधार कें । फिरन लगे . . .\nहम तो समझा समझा हारे , करजा ऊपर से कर डारे ,\nउलझन में हैं प्राण हमारे ।\nकछु घर में न बचो सब हार के । फिरन लगे . . .\nअच्छेअच्छे सब पछतावें , सट्टा जुआं से पार न पावें ,\nसबकी नजरन से गिर जावें ।\nकाम करियो तुम सोच विचार के । फिरन लगे हाथ झार के ।\nपिया हो गये तबाह . . . ।\n\nरंग डारो ना लला को अलकन में\nरंग डारो ना लला को अलकन में ।\nपर जैं है मुकुट की झलकन में ।\nउड़त गुलाल लाल भये बादर ,\nपरत आँख की पलकन में ।\nपकर पकर राधे मोहन खाँ ,\nमलत अबीर कपोलन में ।\nखेलत फाग परस पर ईसुर ,\nराधे मोहन ललकन में ।\n\nसुन लो तुम ध्यान से जिठानी\nसुन लो तुम ध्यान से जिठानी ,\nहमई रोज भरवीं न पानी\nहींसा बटाने खों सब कोई बराबर\nकरवे खों काम देवरानी । हमई . . .\nसंझली ओ मंझली खों नईनई धुतियाँ\nपेहरत हों मैं तो पुरानी\nहमई रोज भरवीं ना पानी । सुन . . .\nसासससुर इनसे तनकऊ न बोलें\nहमखों कहत मनमानी ,\nहमई रोज भरवीं ना पानी । सुन . . .\nखावे खों बैठूं मैं सबसे पछारे ,\nतोऊ पे करें निगरानी\nहमई रोज भरवीं ना पानी । सुन . . .\nआई बहिन मोरी चारई दिना खों ,\nतनकऊ न कोऊं खों सुहानी\nहमई रोज भरवीं ना पानी । सुन . . .\n\nछैला छलन चलौ नव काजर\nछैला छलन चलौ नव काजर ,\nदयैं राधा बृज नागर ।\nमुकती भोल बिकैं मथरा में ,\nकजरौटन के आगर ।\nश्री वृषभानमनदर में दीपक ,\nहै सनेह कौ सागर ।\nकोयन भीतर रेखा गागई ,\nपरती दिखा उजागर ।\nकात ईसुरी तुम लौ रावै\nप्रान हमारे हाजर ।\n\nअबै जिन बरसो बादरा रे\nअबै जिन बरसो बादरा रे\nबरसन लागे बादरा रे ,\nचुंअन मोरे लागे बांगला रे । अबै . . .\nचुंअन मोरे लागे बांगला रे ,\nभींजन मोरे लागे पालना रे । अबै . . .\nभींजन मोरे लागे पालना रे ,\nरोबन मोरे लागे लालना रे । अबै . . .\nअबै घर नइयां साजना रे । अबै . . .\n\nजिनकौ सेर-सवेरे खइये\nजिनकौ सेरसवेरे खइये ,\nजिये बिसेख डरइये ।\nनौदस माँस गरम में राखौं ।\nजिनैं पीठ ना दइये ।\nनरनारी को कौन बलाबल ,\nजिनकी संगत गइये ।\nसब जग रूठौरूठौ रन दो ,\nराम न रूठौ चइये ।\nईसुर चार भुजा बारे खाँ ,\nका दो भुजा निरइये ।\n\nलरका गाड़ीवान के\nतुम हौ लरका गाड़ीवान के\nजतन सें गाड़ी हाँकौ ।\nअर्थकाम दो चका चढ़े हैं भौंरा बँधो धरम कौ ,\nधीरजधुरा , पटा परमारथ , कसना कसो करम कौ ;\nभरे पंथ में छल के ककरा , और कपट के लोटें झकरा ।\nभवबाधा की कठिन चढ़ान पै ,\nतुम अगलबगल जिन झाँकौ ।\nबड़े भाग सें तुम्हें मिली है , जा दद्दा की गाड़ी ,\nदिन छित घरै लौटियो , ऊँघ न जइयो , करकें ठाड़ी ,\nसंसयनिसा घिरन ना पाबै , भयभरका में गिरन न पाबै ।\nई बैहड़ में कोस प्रमान पै ,\nस्वारथ डारत है डाँकौ ।\nसत संगत गुलगुलौ सलीता तुम गाड़ी में डारौ ,\nसुमतिसखी रूठी , मनाय कें बिनती कर बैठारौ ,\nघामघमंड न देह तचाबै , रिस की लपट न नाच नचाबै ।\nखटला उसलें ना ईमान के ,\nतुम छिमाछाँयरो ढाँकौ ।\nबलबैभव दो बैल नहे हैं , इक लीला इक धौरा ,\nमरजादा कीं नाथें इनकीं , हैं संयम के जौरा ,\nभरैं रोस में बनें मुचर्रा , डर सें काँपें बन जायँ गर्रा ।\nकबी , ‘बुँदेला’ आतमग्यान कौ\nतुम औगा लै लो बाँकौ ।\n\nआ गऔ बेईमानी कौ पारौ\nआ गऔ बेईमानी कौ पारौ ,\nइतै न डेरा डारौ ,\nपंचन में परपंच जुरत है ।\nकरैं न बारो न्यारौ ।\nमों देखी पंचयात करत हैं ।\nतकें चीकनो व्दारौ ।\nईसुर कात सवै के मन की\nजौ तगड़ा तौ डारौ ।\n\nकैसे व्याहू राधा कन्हैया तेरो कारो\nकैसे व्याहूं राधा , कन्हैया तेरो कारो\nघरघर की वो गउवें चरावे\nओढ़त कम्बल कारोकारो । कैसे . . .\nछीन झपट दधि , खात बिरज में\nचलेगो कैसे राधा संग गुजारो । कैसे . . .\nमेरी राधा अजब सुंदरी\nतेरो कन्हैया है कारोकारो । कैसे . . .\nपीताम्बर की कछनी बांधे\nमोहन मुरलिया बारो न्यारो । कैसे . . .\n\nलका मे हनुमान अलबेले राम\nलंका में हनुमान , अलबेले राम\nकाहे को सोटा काहे को लंगोटा\nकाहे चढ़ा दूं चोला ।\nसोने को सोटा , लाख को गोटा\nसेंदुर चढ़ाय दऊं चोला ।\nबनबन भटके फिरत अकेले\nडाले फूलन को सेला । लंका में . . . ।\nकाहे को मुकुट , काहे को मुस्टक\nकाहे को बनहै झेला ।\nसोने को मुकुट , चंदन की मुस्टक\nफूलों का डाले झेला । लंका में . . . ।\n\nदिल रहौ दाबनी में बसकें\nदिल रहौ दाबनी में बसकें ,\nमों फेरों इतखाँ तुम हँसकें ।\nझँझरीदार खुली ज्यों पुतरी\nपटियन बीच रई लसकें ।\nदोई भोंय दाब कें बैठी\nकानन लों खेंचें कसकें ।\nईसुर प्रान कौन के लेतीं ?\nराधा के माथै धसके ।\n\nपहचान\nफिरै फिपयानौं रोज , बारा मैंड़े भाँड़ रहो\nहुलिया पै हीन भाव जैसें करो पाप है ,\nगरब , गरूर , चालबाजीभरी बातें सुन\nपियत कुनैन कैसौ घूँट चुप्पचाप है ,\nजन्मतिथी , बंसबेल , रूपरंग , कारबार ,\nकहाँ कैसौ मोलभाव , बस एइ जाप है ,\nजेके ऐसे हालचाल देखौ निज देस बीच\nबिना कहैं जान लेव बिटिया कौ बाप है ।\n\nमोरे मन बसे राम और सीता मोरे...\nमोरे मन बसे राम और सीता । मोरे . . .\nमोर मुकुट मोरे ठाकुर जी खों सोहे ,\nसो कलगिन बीच राम और सीता । मोरे . . .\nचंदन खोरे मोरे ठाकुर जी खों सोहे ,\nसो टिपकिन बीच राम और सीता । मोरे . . .\nनैनन सुरमा मोरे ठाकुर जी खों ‘सोहे’ ,\nसो माला बीच\nराम और सीता । मोरे . . .\nपानन बिरियां मोरे ठाकुर जी खों सोहे ,\nसो लाली बीच राम और सीता । मोरे . . .\n\nजादू सो कर गई हेरन में\nजादू सो कर गई हेरन में\nदुरवारी दृग की फेरन मैं ।\nजों मरतेज , तेज चितवन कौ ,\nसो नइँयाँ समसेरन में ।\nउड़त फिरत जैसें मन पंछी\nगिरत बाज के घेरन में ।\nजब कब मिलत गैल खोरन में ,\nतिरछी नजर तरेरन में ।\nकहत ईसुरी सुन लो प्यारी ,\nतनक सेन की टेरन मैं ।\n\nहोली खेले लाड़ली मोहन से\nहोली खेले लाड़ली मोहन सें ।\nबाजत ताल मृदंग झांझ ढप\nशहनाई बजे सुर तानन से । होली . . .\nभर पिचकारी मोरे सन्मुख मारी\nभीज गईं मैं तन मन से । होली . . .\nउड़त गुलाल लाल भये बादल\nरोरी भलें दोऊ गालन सें । होली . . .\nफगुआ मिले बिन जाने न दूंगी\nकह दो यशोदा अपने लालन सें ।\nहोली खेले लाड़ली मोहन सें ।\n\nजय-जय शीतला माई की जय-जय बोलो\nजयजय शीतला माई की जयजय बोलो\nगंगा के नीर मैया कैसे चढ़ाय दूं\nमछली ने लियो है जुठार , की जयजय बोलो\nमिठया के पेड़ा मैया कैसे चढ़ाय दूं ।\nचींटी ने लिये हैं जुठार की जयजय बोलो\nबगिया के फूल मैया कैसे चढ़ाय दूं\nभौंरे ने लिये हैं जुठार , की जयजय बोलो\nघर की रसोई मैया कैसे चढ़ाय दूं\nबालक ने लिये हैं जुठार , की जयजय बोलो\n\nजीके जब जैसे दिन आये\nजीके जब जैसे दिन आये ।\nकैसें जात बराये ।\nदिनन फेर के फेर सें ।\nस्यार सिंग खाँ धाये ।\nदिनन फेर से राय मुनईयाँ ।\nबाजै झपट दिखायें ।\nदिनन फेर सें सरपन ऊपर ।\nमिदरन मूँड़ उठाये ।\nबेर बेर जे खात ईसुरी ,\nबेर बीन तिन खाये ।\n\nजौ लों जग में राम जियावैं\nजौ लों जग में राम जियावैं ।\nजे बातें बरकावै ।\nहात पाँव दृगदाँत बतीसउ\nसदा एक से राबैं ।\nना रिन ग्रेही करै काऊ खाँ\nना घर बनौ मिटावै ।\nआपुस की बनी नइँ बिगरै\nकुलै दाग ना आवै ।\nइतने में कुछ होय ईसुरी\nबिना मौत मर जावै ।\n\nहोली खेले लाड़ली मोहन से\nहोली खेले लाड़ली मोहन सें ।\nबाजत ताल मृदंग झांझ ढप\nशहनाई बजे सुर तानन से । होली . . .\nभर पिचकारी मोरे सन्मुख मारी\nभीज गईं मैं तन मन से । होली . . .\nउड़त गुलाल लाल भये बादल\nरोरी भलें दोऊ गालन सें । होली . . .\nफगुआ मिले बिन जाने न दूंगी\nकह दो यशोदा अपने लालन सें ।\nहोली खेले लाड़ली मोहन सें ।\n\nजमुना किनारे मोरा गाव\nजमुना किनारे मोरा गांव ,\nसंवरिया आ जाना ।\nजो कृष्ण मोरा गांव न जानो ।\nबरसाना मोरा गांव ,\nसंवरिया आ जाना । जमुना . . .\nजो कान्हा मोरा नाम न जानो ,\nराधा नवेली मोरा नाम ।\nसंवरिया आ जाना । जमुना . . .\nजो कान्हा मोरा धाम न जानो\nऊंची हवेली मेरा धाम ।\nसंवरिया आ जाना । जमुना . . .\n\nपिया लै दो हमें हरियल सारी\nपिया लै दो हमें हरियल सारी ,\nपलका पै मचल रई हैं प्यारी\nसूत महीन , झीन ना हौवै ,\nबड़ी मुलाम तरज बारी ।\nछोरन मोर पपीरा राजें ,\nजरद कोर की जरतारी ।\nबीचन बीच बेल बूटन सें\nभरी होय कछु फुलवारी ।\nकहत ईसुरी सुनलो प्यारी ,\nभोर भगा है सुकमारी ।\n\nमोसे भुअन चढ़ो न जाय लगुरिया\nमोसे भुअन चढ़ो न जाय लंगुरिया\nऐसी धमक लगे पायल की ।\nमेरे ससुरा चले देवी दर्शन खों\nलिये ध्वजा नारियल हाथ लंगुरिया ,\nऐड़ी धमक लगे पायल की ।\nमेरा जेठा चले देवी दरशन खों ।\nलिये लाल चुनरियां हाथ लंगुरिया ।\nऐड़ी धमक लगे पायल की ।\nमेरे देवरा चले देवी दरशन खों ।\nलिये हार फूलन के हाथ लंगुरिया ।\nऐड़ी धमक लगे पायल की ।\nमेरे साजन चले देवी दरशन खों ।\nलिये गोद ललनवा हाथ लंगुरिया ।\nऐड़ी धमक लगे पायल की ।\n\nविधना करी देह न मेरी\nविधना करी देह न मेरी ,\nरजऊ के धर की देरी ।\nआवत जात चरन की घूरा\nलगत जात हर बेरी ।\nलागी आन कान के ऐंगर ,\nबजन लगी बजनेरी ।\nउठत चात अब हाट ईसुरी\nबाट भौत दिन हेरी ।\n\nठनाठनी\nबस्ती सें दूर अलग जनवासौ अनवासो\nवारइ सें जान परै जैसें कुछ तनातनी ,\nगोलन की भड़ाभट्ट , चकरी की चक्कमक्क\nहाँतिन की टनाटन्न , घोड़न की हिनीनिनी ।\nरब्बीरमतला सँग ढोलन की धमाधम्म\nझाँझन की झमाझम्म फरकावै कनीकनी ,\nमंगल समाज यौ , कि पल्टन कौ साजबाज ?\nलरका कौ ब्याव है कि समधी सें ठनाठनी ?\n\nलोगे ही लोगे महकाय मोरी मैया\nलोंगें ही लोंगें महकाय मोरी मैया ,\nतेरा बगीचा लोंगों का ।\nकौन लगाये मैया बेला चमेली ,\nकोने लगाई अनार मोरी मैया ।\nतेरा बगीचा लोंगों का । लोंगें . . .\nदेवी लगाई मैया बेला चमेली ,\nलंगुरा लगाये अनार मोरी मैया\nतेरा बगीचा लोंगों का । लोंगें . . .\nकैसे के गोडूं मैया बेला चमेली ,\nकैसे के गोडूं मैया अनार मोरी मैया ।\nतेरा बगीचा लोंगों का । लोंगें . . .\nकुदरन गोडूं मैया बेला चमेली ,\nखुरपन गोडूं अनार मोरी मैया ।\nतेरा बगीचा लोंगों का । लोंगें . . .\nकैसे के सींचूं मैया बेला चमेली ,\nकैसे के सींचूं अनार मोरी मैया ।\nतेरा बगीचा लोंगों का । लोंगें . . .\nदूधन सींचूं मैया बेला चमेली ,\nअमृत सींचूं अनार मोरी मैया ।\nतेरा बगीचा लोंगों का । लोंगें . . .\nकै फूल फूले मैया बेला चमेली ,\nकै फूल फूले अनार मोरी मैया ।\nतेरा बगीचा लोंगों का । लोंगें . . .\nकौना चढ़ाये मैया बेला चमेली ,\nकौना चढ़ाये अनार मोरी मैया ।\nतेरा बगीचा लोंगों का । लोंगें . . .\nदेवी चढ़ाये मैया बेला चमेली ,\nलंगुरा चढ़ाये अनार\nतेरा बगीचा लोंगों का । लोंगें . . .\nमोरी मैया तेरा बगीचा लोंगों का ।\nतेरा बगीचा लोंगों का । लोंगें . . .\n\nकैसे दर्श मै पाऊ मैया बिराजी पहाड़ पे\nकैसे दर्श मैं पाऊं , मैया बिराजीं पहाड़ पे\nमैया दुआरे एक कन्या पुकारे\nदे दो वर घर जाऊं , मैया बिराजीं पहाड़ पे । कैसे . . .\nमैया दुआरे एक बालक पुकारे\nदे दो विद्या घर जाऊं , मैया बिराजीं पहाड़ पे । कैसे . . .\nमैया दुआरे एक निर्धन पुकारे\nदे दो धन घर जाऊं , मैया बिराजीं पहाड़ पे । कैसे . . .\nमैया दुआरे एक भक्त पुकारे\nदे दो दर्श घर जाऊं मैया बिराजीं पहाड़ पे । कैसे . . .\n\nमहँगाई और होरी\nरामधई , खायँ लेत महँगाई\nउतै लगत अब एक रुपइया जितै लगत ती पाई ।\nकाँकी होरी , काँ कौ होरा ?\nकलजुग , परौ सबई्र पै तोरा ,\nचिथरा भई तुमाई धुतियाँ ,\nहम तौ कहत लपेड़ौ बोरा ,\nचुटियाँ फीता छोड़कें रँग लो ,\nकरिया रामबाँस कौ जोरा ,\nदार उधार मुहल्ला भरकी , अब नों नई चुकाई ।\nकाँसें लै आबै तिरकाई ?\nघर में जुरत नाज ना खाबे ,\nकैसें जायँ बहू खौं ल्वाबे ?\nछोड़ौ बे सतजुग की बातें ,\nदिन में दसदस बीरा चाबे ,\nगुरसक्कर की सुर्त करौ ना ,\nसकौ सतुआ नइयाँ खाबे ,\nभरभूँजिन खौं संकराँत की नई दै पाए भुँजाई ।\nउरानों रोज देत भौजाई ।\nपटकौ जा अपनी पिचकारी ,\nहोय कछु तौ दै दो ब्यारी ,\nपइसन बिना खलीता सूनों ,\nकाँसें ल्याएँ चून सरकारी ,\nदद्दा डरे स्वाँस के मारें ,\nकक्को खौं आ रई तिजारी\nको दएँ देत उधार गरीब खौं , काँसें ल्याँय दबाई ?\nरो रइँ भर होरी खौं बाई ।\nहाय फसल पै पालो पर गओ ,\nहम सब खौं कौरन खौं कर गओ ,\nधरे हते जो चार रुपइया ,\nउनें साँड़ महँगाई कौ चर गओ ,\nजा कंगाली के बचई में ,\nहोरी कौ त्यौहार पबर गओ ,\nहम कीसे पूँछें , जा मेंनत , सब काँ जात हमाई ।\nदेत बस बापू की दोहाई ।\n\nजानै कौन जमानों आऔ\nजानै कौन जमानों आऔ ,\nगाँठन माल गमाओं\nभोजन वार बरक्कत गइँयाँ\nखाऔ जौन कमाऔ\nअपनी मूँड जेरिया बाधें ।\nफिरत लोग सब धाओ ।\nसतजुग की वा राय चली गई ,\nबिन बँयै काटौ गाऔ ।\nईसुर कलस कुलीनन के घर\nकलजुग कलसा छाऔ ।\n\nआ गई रे बरसात सुहानी\nआ गई रे बरसात सुहानी\nचारऊ ओर भई हरियाली ,\nधरती ने पहिरी चूनर धानी । आ गई . . .\nझूला पड़ गओ डालीडाली\nआम पे बोले कोयल रानी । आ गई . . .\nरिमझिमरिमझिम मेहा बरसे ,\nताल तलैयन भर गयो पानी । आ गई . . .\nदादुर मोर पपीहा बोलो ,\nकैसी प्यारी ऋतु ये लुभानी । आ गई . . .\n\nलैवौ राम नाम इक सच्चा\nलैवौ राम नाम इक सच्चा ।\nदूर होय दुख दच्चा ।\nहिरनाकस पिहलाद के लानैं ।\nकौन तमासो रच्चा ।\nसबरे बरतन पके अबाके ,\nबो बर्तन रऔ कच्चा ।\nबरत आग सैं कूँदत आ गए ,\nमनजारो के बच्चा ।\nलैलै राम निकारौ , ईसुर ,\nमिल्लादुल्लाफुच्चा ।\n\nआली मनमोहन के मारै\nआली मनमोहन के मारै ।\nजमना गैल बिसारें ।\nजब देखो तब खड़े कुंज में ।\nगहें कदम की डारैं ।\nजो कोऊ भूल जात है रास्ता\nबरबस आन बिठारैं ।\nजादौं नई हँसी काऊसों ।\nजा नइ रीत हमारैं ।\nईसुर कौन चाल अब चलिये ,\nजे तो पूरौ पारें ।\n\nसावन बीते जात हमखो ससुराल मे\nसावन बीते जात हमखों ससुराल में ,\nभइया भूले भरम जाल में ।\nजिस दिन कीन्हीं विदा हमारी ,\nसब घर रुदन कियो तो भारी ,\nअब क्यों हमरी सूरत बिसारी ,\nवा दिन रो रये खड़े खड़े द्वार में । भइया . . .\nअसड़ा मेरी विदा कर दई ती ,\nरोरो व्याकुल मैं हो गई थी ।\nवा दिन तुमने जा कै दई ती ,\nहम लुआवे आये दिना चार में । भइया . . .\nसंग की सखियां मायके जावें ,\nहम अपने मन में पछतावें ,\nभइया आवें तो हम जावें ,\nबहिन डूब रहीं आंसुओं की धार में । भइया . . .\nपूनो तक लो बाट निहारी ,\nलुआवे आये न बिरन हजारी\nजो कऊं हुइयें याद हमारी ,\nतो आहें जरूर आज काल में । भइया . . .\n\nकेसर भई राधिका रानी\nकेसर भई राधिका रानी ,\nगलन गलन मिहकानी ।\nचम्पा , जुही केतकी बेला\nललत बेल लिपटानी\nजिनसें भौत तड़ंगें उठतीं\nज्यों गुलाब कौ पानी ।\nईसुर किसनचन्द मधुकर नें\nलइ सुगन्द मनमानी ।\n\nपाल पोस बेटी करी सयानी\nपाल पोस बेटी करी सयानी\nहो गई आज पराई मोरे लाल ।\nबाबुल कहे बेटी हँस घर जाओ ।\nमाता कहें जल्दी बुलाओ मोरे लाल । पाल . . .\nससुर जानियो बाबुल की नाईं\nसासो खों जानो माता मोरे लाल । पाल . . .\nजेठ जानियों बीरन बड़े से\nजेठानी खों जानो भाभी मोरे लाल । पाल . . .\nदेवर को जानियो हल्के से बीरन ।\nदेवरानी से करियो दुलार मोरे लाल । पाल . . .\nछोटी ननद खों जानों छोटी बहिना\nप्यार से रहियो ससुराल मोरे लाल । पाल . . .\n\nकथा खेत-खरयानन की\nतुम डिल्ली कीं बातें करौ बड़े भइया ,\nहमें करन दो सेवा अपने गाँवन की ;\nतुम कारन पै मलकौ मालपुआ गुलकौ ,\nहमें कहन दो कथा खेतखरयानन की ।\nइन गावन में अपने पुरखा रहत हते ,\nठाँड़ी कर गए छायबनाय मड़इयँन कों ;\nरातरात सोई गीले में महतारी ,\nपालपोस स्यानों कर गइ सब भइयन कों ।\nखेतन की माटी सरसक्क पसीना सें ,\nदोदो बीघा भूम सकल सम्पदा हती ;\nकोहरीं , चना , मुसेला धमके काम करो ,\nघी कीं चुपरीं बाँटत रहे खबइयन कों ।\nदेखौ कभउँ जाय कें उन रौगड़ियन पै ,\nअभउँ डरी है धूरा उनके पाँवन की ।\nइन गाँवन में बारे सें उचकेकूँबे ,\nहिलमिल खेले खेल , बनाए घरघूला ;\nतलातलइयाँ सपरे , खेतन में लोटे ,\nदिनदिन भर सावन में झूलत ते झूला ।\nज्वानी अपओंबिरानो लैकें चढ़ आई ,\nआँतहिलोरो भइया तब बैरी बन गओ ;\nघूरे पै गारीगुल्ला मुड़कटइ भई ,\nफाँसी पै टँग गए मतइयाँ मनफूला ।\nउन दोउन के लरका जूझ करइयाँ हैं ,\nलै लई है सौगन्ध उन्हें समझावन की ।\nगाँवन के त्योहार लगत हैं तेरहिंसे ,\nअब न भरै कोउ स्वाँग न बजत नगाड़े हैं ,\nज्वानन की कढ़ आईं कुथरियाँ पेटन कीं ,\nऔर पथनवारे बन गए अखाड़े हैं ,\nअब न गाँव की बेटी सबकी बहिन रही\nअब न गाँव के लरका ऊके भइया हैं ;\nकढ़न न पाबैं हारखेत बहुएँ बिटियाँ\nगैलघाट में ऐसे चरित उभाँड़े हैं ।\nहमें बेंदुलाचढ़वइया बन जानें है ,\nचन्द्रावल की धरीं भुजरियाँ सावन कीं ।\n\nजिदना मन पंछी उड़ जानैं\nजिदना मन पंछी उड़ जानैं ,\nडरौ पींजरा रानैं ।\nभाई ना जै हैं बन्द ना जैहें ।\nहँस अकेला जानें ।\nई तन भीतर दस व्दारे हैं\nकी हो के कड़ जाने ।\nकैवे खों हो जै है ईसुर ।\nएैसे हते फलाने ।\n\nझूला डरो कदब की डार\nझूला डरो कदंब की डार\nझूलें राधा प्यारी ना । झुला . . .\nकौना झूले कौन झुलावे ,\nऋतु मतवारी ना । झुला . . .\nराधा झूलें श्याम झुलावें ,\nबदरा छाये ना । झुला . . .\nकौना गावें कौना बजावें ,\nकौना नाचे ना । झुला . . .\nसखियाँ गावें कृष्ण बजावें ,\nग्वालें नाचे ना । झुला . . .\n\nईसुरी की फाग-25\nजाके होत विधाता डेरे\nको कर सकत सहेरे ।\nपाव रती के जोड़ लगाए\nपरे हाथ के फेरे ।\nअदिनदिना जब आन परत हैं\nदालुद्दर नै घेरे ।\nमारेमारे फिरत ' ईसुरी '\nसंजा और सबेरे ।\nभावार्थ\nमहाकवि ' ईसुरी ' अपनी प्रेयसी ' रजऊ ' से कहते हैं — जिसके स्वयं विधाता ही प्रतिकूल है उसकी सहायता भला कौन कर सकता है । जैसेतैसे पावरत्ती जोड़ कर कुछ हैसियत बनाता हूँ लेकिन फिर वही दिन आ जाते हैं । बुरे दिनों में दरिद्रता ही घेर लेती है । ईसुरी कहते हैं — ऐसे में सुबह शाम मारामारा भटकता फिरता हूँ ।\n\nरघुबर राजकिशोरी महल बिच खेलत रे होरी\nरघुबर राजकिशोरी महल बिच खेलत रे होरी ।\nकर झटकत घूंघट पट खोलत ,\nमलत कपोलन रोरी । महल . . .\nकंचन की पिचकारी घालत ,\nतक मारत उर ओरी । महल . . .\nसोने के घड़न अतर अरगजा ,\nलै आईं सब गोरी । महल . . .\nहिलमिल फाग परस्पर खेलत ,\nकेसर रंग में बोरी । महल . . .\nअपनीअपनी घात तके दोऊ ,\nदाव करत बरजोरी । महल . . .\nकंचन कुँअरि नृपत सुत हारे ,\nजीती जनक किशोरी । महल . . .\n\nहौनी दो पग चलत अँगरैं\nहौनी दो पग चलत अँगरैं ,\nसब तन चलत पिछारैं ।\nजैसुइ जान घरों आँगे खाँ ,\nमार देह का धारें ।\nकरमन वचन करत है ओई ,\nहोनी जौन विचारे\nसुर मुन नर आकुल है , ‘ईसुर’ ,\nई होनी के मारे ।\n\nबधइया बाजै माधौ जी के\nबधइयां बाजै माधौ जी के\nगोकुल बाजें बृंदावन बाजें\nऔर बाजे मथुरैया ।\nबारा जोड़ी नगाड़े बाजें\nऔर बाजे शहनैया । बधइयां . . .\nगोपी गावें ग्वाला बजावें\nनाचें यशोदा मैया । बधइयां . . .\nबहिन सुभद्रा बधाव ले आई\nनित उठ अइये जेई अंगना ।\nबधइयां . . . नंद बाबा अंगनइयां ।\n\nतिलकी परन तिलन सें हलकी\nतिलकी परन तिलन सें हलकी ,\nबाँय गाल पै झलकी ।\nमानौ चुई चाँद के ऊपर ।\nबुंदकी जमना जल की ।\nमानों फूल गुलाब के ऊपर ,\nउड़ बैठन भई अलकी ।\nके गोविन्द गुराई दै कैं ।\nबैठ गये कर छलकी ।\nजी में लगी ईसुरी जी के ,\nदिल के दाब अतल की ।\n\nमारग आदी रातलों हेरी\nमारग आदी रातलों हेरी ,\nछैल विदरदी तेरी ।\nबेकल रई पपीहा जैसी ,\nकहाँ लगाई देरी ?\nभीतर सें बाहर लों आई ।\nदै दै आई फेरी ।\nउठ उठ भगी सेज सूनी सें\nलगी ऑख ना मोरी\nतड़प तड़प सो गई ईसुरी ।\nतीतुर बिना बटेरी ।\n\nकछु नइया धना न्यारे की ठान मे भूलो मत झूठी शान मे\nकछु नइयां धना न्यारे की ठान में , भूलो मत झूठी शान में ।\nपुरी गली के कये मैं आके , रोजऊ लड़ती सासससुर से\nदेखो रानी कहें समुझाय के ,\nघर मिट जैहे नाहक आनवान में । भूलो . . .\nसोचो गोरी अपने मन में , उनने दुख सये बालापन में ।\nहम खों लिये फिरे हाथन में ,\nदुख होने न दिया छिनमान में । भूलो . . .\nमातापिता ने कष्ट उठाये , हम खों इतने बड़े बनाये ।\nसूखी खाके समय बिताये ,\nआंच आने न दई कबऊ शान में । भूलो . . .\nतुम जाने काहो करैयां , छोड़ो हठ अब पडूं मैं पैयां ।\nहम खें थूकत लोग लुगइयां ,\nचर्चा हो रई खेत खलिहान में । भूलो . . .\nतुम तो धना न्यारे की ठाने , हम खों लोग देत है ताने ।\nभूलो . . .\n\nहो गई स्याम बिछुरतन जीरन\nहो गई स्याम बिछुरतन जीरन ,\nबृज में एक अहीरन ।\nकल नई परत काल की ढूँड़त ,\nकालिन्दी कै तीरन ।\nभरमत फिरत चित्त नई ठौरें ,\nउठत करेजें पीरन ।\nहमरौ जनम बिगार चले गये\nडारकें मोहजँजीरन ।\nवन वन व्याकुल फिरत ईसुरी\nराधा भई फकीरन ।\n\nबादल देख डरी सखी री बादल देख डरी\nबादल देख डरी सखी री बादल देख डरी\nकालीकाली घटा उमड़ आई ,\nबरसत झरीझरी । सखी री . . .\nजित जाऊं उत पानीपानी\nभई सब भूमि हरि । सखी री . . .\nफूले फूल क्यारिन बगियन ,\nलगे सुहावन खेत सखी री । सखी री . . .\nमेरे पिया परदेश बसत हैं ,\nचैन न एक घरी । सखी री . . .\nआ जावें परदेश से प्रीतम ,\nऐसो करो जतन तो कछु री । बादल . . .\nमैं तो राह तकत हूं पिया की ,\nद्वारे खड़ी खड़ी । सखी री . . .\n\nईसुरी की फाग-12\nइक दिन होत सबई का गौनों\nहोनों औ अनहोंनों ।\nजाने परत सासरें साँसऊँ\nबुरऔ लगै चाय नौंनों\nजा ना बात काउ के बस की\nहँसी मचै चाय रौंनों\nराखौ चायें जौनों ईसुर\nदयें इनईं भर सोनों ।\n\nघरी घरी पै ईसुरी, घरी सौ दृगन दिखात\nघरी घरी पै ईसुरी , घरी सौ दृगन दिखात ,\nमुईयाँ बाँके छेल की , नजर न भूलत रात ।\nऑखियाँ तरसें यार खाँ कबै नजर मिल जाय ,\nनजर बचा के ईसुरी रजऊ बरक कड़ जाय ।\nतरै तरै के करत हैं , तेरे ऊपर प्यार ,\nहमहँ अकेले एक हैं , रजऊ की दमके यार ।\nघातें सबई लगाँय हैं , घर खोरन की कोद ,\nईसुर डूबे रसरँगन , और न पावै सोद ।\n\nपनघट पे न छेड़ो श्याम छैला\nपनघट पे न छेड़ो श्याम छैला\nनैना भरों के भरों घैला । पनघट पे . . .\nभर के गगरिया हमें घर जानें\nमोहन न रोको हमारी गैला । पनघट पे . . .\nकाम तुम्हारो है माखन चुरावो ,\nतुम हो जनम के चुटकैला । पनघट पे . . .\nएही पनघट पे हो गई दिवानी ,\nलागी नजर कौन जाऊँ गैला । पनघट पे . . .\nपिया सखी भई रूप दिवानी\nनाजा रे छलिया छलबैला । पनघट पे . . .\n\nअरे मन चेतत काहे नाही\nअरे मन चेतत काहे नाहीं\nकाम क्रोध लोभ मोह में ,\nखोवत जन्म वृथा ही । अरे मन . . .\nझूठो यह संसार समन सम ,\nउरझि रहौ ता माही । अरे मन . . .\nरे मूरख सिया राम भजन बिन ,\nशुभ दिन बीते जाहीं । अरे मन . . .\nराम नाम की सुध न लेत हो ,\nविष रस चाखन चाही । अरे मन . . .\nअजहूं चेत रहौ मन मेरो ,\nफिर पीछे पछता ही । अरे मन . . .\nकंचन कुंअरि थकत भई रसना ,\nबकतबकत तो पाही । अरे मन . . .\n\nभागीरथ ने करी तपस्या\nभागीरथ ने करी तपस्या ,\nगंगा आन बुलाई मोरे लाल ।\nसरग लोक से गंगा निकरी ,\nशंकर जटा समानी मोरे लाल । भागीरथ . . .\nशंकर जटा से निकली गंगा\nजमुना मिलन खों धाईं मोरे लाल । भागीरथ . . .\nमिलती बिरियां गंगा झिझकी\nहम लुहरी तुम जेठी मोरे लाल । भागीरथ . . .\nहम कारी तुम गोरी कहिये\nतुमरोई चलहै नाम मोरे लाल । भागीरथ . . .\nइतनी सुनके गंगा उमड़ी\nदोई संग हो गईं मोरे लाल । भागीरथ . . .\nजो कोऊ संगम आन नहाहै ,\nतर जैहें बैकुंठ मोरे लाल । भागीरथ . . .\n\nबिन देखे नन्दलाला कल न परे\nबिन देखे नन्दलाला , कल न परे\nमोर मुकुट मोरे ठाकुर जी खों सोहे ।\nसो फंुदरन बीच छिपी रही नन्दलाला ,\nछिपी रही नन्दलाला । कल न परे . . .\nमाथे खोरे मोरे ठाकुर जी खों सोहे\nसो टिपकन बीच छिपी रही नन्दलाला ,\nछिपी रही नन्दलाला । कल न परे . . .\nकंठन गोपें मोरे ठाकुर जी खों सोहे ,\nसो गोपन बीच छिपी रही नन्दलाला ,\nछिपी रही नन्दलाला । कल न परे . . .\nहांथन कंगन मोरे ठाकुर जी खों सोहे ,\nसो घड़ियन बीच छिपी रही नन्दलाला ,\nछिपी रही नन्दलाला । कल न परे . . .\nकेसरिया बागो मोरे ठाकुर जी खों सोहे ,\nसो पनरस बीच छिपी रही नन्दलाला , छिपी रही . . .\nपावन तो मोजा मोरे ठाकुर जी खों सोहें ,\nसो माहुर बीच छिपी रही नन्दलाला ,\nछिपी रही नन्दलाला । कल न परे . . .\n\nसो जा बारे वीर\nसो जा बारे वीर\nवीर की बलैयाँ ले जा यमुना के तीर\nतातीताती पुरी बनाई\nओई में डारो घी\nपी ले मोरे बारे भइया\nमोर जुड़ाय जाए जी\nसो जा बारे वीर\nबीर की बलैयाँ ले जा जमुना के तीर\nएक कटोरा दूध जमाओ\nऔर बनाई खीर\nले ले मोरे बारे भइया\nमोर जुड़ाय जाए जी\nसो जा बारे बीर\nबीर की बलैयाँ ले जा जमुना के तीर\nबरा पे डारो पालना\nपीपर पे डारी डोर\nसो जा मोरे बारे भइया\nमैं लाऊँ गगरिया बोर\nसो जा बारे वीर\nवीर की बलैयाँ ले जा यमुना के तीर\n\nआज भई मोरे मन की, सुनो सैंया\nआज भई मोरे मन की , सुनो सैंया\nसासो न आवे हमारो का बिगरे ,\nचरुजा चढ़ाई बच जैहें , सुनो सैंया । आज . . .\nतुम उठके पिया चूल्हा जलइयो ,\nहम चरुआ धर लैहें , सुनो सैंया । आज . . .\nजिठनी न आवे हमारो का बिगरे ,\nलड्डू बंधाई बच जैहें , सुनो सैंया । आज . . .\nतुम उठ के पिया मेवा ले अइयो ,\nहम लड्डू बांध लैहें , सुनो सैंया । आज . . .\nननदी न आवें हमारो का बिगरे ,\nसंतिया धराई बच जैहें , सुनो । सैंया . . .\nतुम उठके पिया गोबर ले आइयो ,\nहम संतिया धर लैहें , सुनो सैंया । आज . . .\nपड़ोसन न आवे हमारो का बिगरे ,\nसोहर गबाई बच जैहें , सुनो सैंया । आज . . .\nतुम उठके पिया ढोलक बजइयो ,\nहम सोहर गा लैहें , सुनो सैंया । आज . . .\n\nपाती किशन चन्द की आई\nपाती किशन चन्द की आई ,\nछाती से चिपकाई ।\nहातनहात लै गोपिन नैं ,\nराधा जुबै गुवाई ।\nपरी देय में फिर से स्वाँसा ,\nमरी खाल जी आई ।\nअब हम पै भगवत भए सूदे ।\nऊधौ जू की ल्याई ।\nसमाचार लिख दये ईसुरी ,\nसबने बाँच सुनाई ।\n\nईसुरी की फाग-8\nऐंगर बैठ लेओ कछु काने , काम जनम भर रानें\nसबखाँ लागौ रात जियत भर , जौ नइँ कभऊँ बड़ानें\nकरियो काम घरी भर रै कैं , बिगर कछु नइँ जानें\nई धंधे के बीच ' ईसुरी ' करतकरत मर जानें ।\nभावार्थ\nपास बैठ जाओ कुछ कहना है , काम तो जिंदगी भर रहेगा\nसभी को ये काम लगा रहता है जब तक वोह जिन्दा रहता है , ये काम कभी ख़त्म नहीं होगा\nकाम थोड़ी देर रुक कर , कर लेना , कुछ बिगड़ नहीं जायेगा\nईसुरी कहते है कि इस काम को कर कर के मर जायेंगे ।\n\nजीवन श्री जगन्नाथ जाल सें निनोरौ\nजीवन श्री जगन्नाथ जाल सें निनोरौ ।\nथाकें ना हातपाँव , कोऊ ना घरै नाँव ,\nचलत फिरत चलौ जाँव , घोरूआ न घोरों ।\nजीवन श्री . . .\nबानी रहै बान तान , इज्जत के संग सान ,\nदीनबन्धु दीनानाथ रै गऔ दिन थोरों ।\nजीवन जौ . . .\nहाँत जोर चरन परत , चरनामृत घोय पियत\nजियत राँम देखोंना , दूसरे को दोरौं ।\nजीवन श्री . . .\nईसुरी परभाति पड़त , आवरदा सोऊ बड़त ,\nकीचड़ में सनौ मऔ , नीर ना बिलोरों ।\nजीवन श्री . . .\n\nझूला डरो कदम की डार\nझूला डरो कदम की डार ,\nझूला झूलें नंद कुमार ।\nकाहे को जो बनो हिंडोला ,\nकाहे की जोती चार । झूला . . .\nचंदन काठ को बनो हिंडोला ,\nरेशम जोती चार । झूला . . .\nका जो झूलें को जो झुलावे ,\nको जो खैंचे डोर ।\nझूला झूलें नंदकुमार । झूला . . .\nराधा झूलें कृष्ण झुलावें ,\nसखियां मिचकी घाल । झूला . . .\n\nईसुरी की फाग-24\nबाँकी रजउ तुमारी आँखें\nरव घूंगट में ढाँके ।\nहमने अबै दूर से देखीं\nकमल फूल सी पाँखें ।\nजिदना चोट लगत नैंनन की\nडरे हजारन कांखें ।\nजैसी राखे रई ' ईसुरी '\nऐसईं रईयो राखें ।\nभावार्थ\nमहाकवि ' ईसुरी ' अपनी प्रेयसी ' रजऊ ' की आँखों की प्रशंसा करते हुए कहते हैं — प्रिय रजऊ , तुम्हारी आँखें बेहद सुन्दर हैं इनको तुम घूँघट में ही छिपा लो । अभी तो मैंने दूर से देखी हैं लेकिन मानो वो कमल की पंखुड़ियों हैं । जिस दिन इन आँखों की चोट लगती है उस दिन हज़ारों लोग कराहते हैं । लेकिन मेरे प्रति जैसा प्रेम भाव अब रखे हो वैसा ही रखना ।\n\nगुनी जनन सें\nया तौ सब कृपा तुम्हार आय ।\nमैंने कुछ डरेपरे रोरा\nजब गाँस बए जाघनताघन ,\nतुम ओखें मन्दिर कहन लगे\nथापो देबी कौ सिंघासन ;\nयौ धुजानारियल तुम जानों\nमोरौ कन्नी कौ कार आय ।\nमैंनें माटी में डार दए\nकुछ रकतपीसना के दानें ,\nतब चनाचरपटा मुठीमुठी\nतुमनें हीरामुतियाँ मानें ;\nयौ घटीमुनाफा तुम जानों\nमोरौ अँधरौ रुजगार आय ।\nजब गमइँगाँव की भासा में\nमैंनें अपनौ जी बहराओ\nतब सुखदुख के इन बोलन में ,\nतुमनें कुछ अपनोंसौ पाओ ;\nजेखें तुम कबिता कहन लगे\nवा हिरदे कै उलछार आय ।\n\nयारी बेवकूपन सें करबौ\nयारी बेवकूपन सें करबौ ,\nहोत सुगर कौ मरवौ ।\nबिना ज्ञान मूरख ना जानें ।\nबनवौ और बिगरवौ ,\nअपुनयाई में बन हैं कैसें\nएकई गैल डिगरवौ ?\nजरिया कैसो जार ईसुरी\nमुसकिल परे निनरवौ ।\n\nनल बखरी मे लगवा दो साजना\nनल बखरी में लगवा दो साजना ,\nबात मोरी नहीं टालना ।\nबालम होत बड़ी हैरानी ,\nहमखों भरन पड़त है पानी ।\nघर में बैठी रहत जिठानी\nननदी छोड़ गई गोबर को डालना । बात . . .\nसासो भोरई आन जगावे , हमखों पानी खों पहुंचावें ,\nआठ बजे पानी भर पावें ,\nपरो मोड़ा रोवत मेरो पालना । बात . . .\nतुमरो दूर कुआं को पानी , भरतन मेरी चांद पिरानी\nतई में होय बैलन की सानी ,\nदुपरै दस खेप ढोरन खों डारना । बात . . .\nकालों तुमखों हाल सुनावें , सब घर रोजई मूड़ अनावें ,\nहम तो कछु अई नई कर पावें ,\nहोती रुचरुच के रोज की टालना । बात . . .\nभोरई उठ कर दफ्तर जइयो ,\nरुपया पिया जमा कर अइयो\nबालम इतनी मान हमारी लइयो ,\nनई तो पानी न जैहें हम बालमा । बात . . .\n\nझूले नदलाल झुलाओ सखी पालना\nझूलें नंदलाल झुलाओ सखी पालना\nकाहे के तोरे बनो पालना ,\nकाहे के लागे फंुदना । झूलें नन्दलाल . . .\nअगर चंदन के बने हैं पालना ,\nरेशम की डोरी रुपे के लागे फंुदना । झूलें नन्दलाल . . .\nको झूलें को जो झुलावे ,\nको जो बलैया लेत मुख चूमना । झूलें नन्दलाल . . .\nकान्हा झूले , सखिया झुलावें ,\nयशोदा बलैया नंद मुख चूमना । झूलें नन्दलाल . . .\n\nउरजौ ना स्याम कही मानों\nउरजौ ना स्याम कही मानों ,\nफट जै हैं , चुनरिया ना तानों ।\nइत मथरा उत गोकल नगरी ,\nबीच बसत है बरसानो ।\nरजा कंस कौ राज बुरओ है ,\nमथरा बीच रूपौ थानों ।\nमैं बेटी वृषभान लला की ,\nकाऊकी ईसुर ना जानों ।\n\nहमखो न अखिया दिखाओ मोरे सैया\nहमखों न अंखिया दिखाओ मोरे सैयां ।\nदइजे में तुमने रुपये गिना लये ,\nरुपया गिना के कायको बिकाय गये ।\nअब खरीखोटी न सुनाओ मोरे सैयां । हमखों . . .\nदइजे के धन पे बने पैसा वारे ,\nछैल छबीले बने बाबू प्यारे\nरौब कछु न जमाओ अब सैयां । हमखों . . .\nचूल्हा न करहों चौका न करहों\nबासन न करहों पानी न भरहों\nकौनऊ नौकरानी लगाओ मोरे सैयां । हमखों . . .\nसुनतई मुरझा गई शैखी तुम्हारी\nबरछी सी लगे जे बतियां हमारी\nरोटी बना के खबाओ न सैयां । हमखों . . .\n\nजसुदै दैंन उरानों जइये\nजसुदै दैंन उरानों जइये ।\nहाल लला कौ कइये ।\nहीरा हाट बिचौली पैरी\nचोली फटी दिखइये ।\nकछुअक साँसी कछुअक झूँठी ,\nजुरे मिले कैं कइये ,\nआठ घरी दिन रात ‘ईसुरी’ ।\nकाँलौं कैं गम खइये ।\n\nहमरे हु नन्दलाल चली आना ननदिया\nहमरे हुए नन्दलाल , चली आना ननदिया ।\nचांदी के गहने न लाना ननदिया ,\nसोने के हमरे रिवाज री । चली . . .\nसूती कपड़े न लाना ननदिया ,\nरेशम के हमरे रिवाज री । चली . . .\nकाठ का पलना न लाना ननदिया ,\nचन्दन का हमारे रिवाज री । चली . . .\nलड़के बच्चे न लाना ननदिया ,\nअकेले का हमरे रिवाज री । चली . . .\nरुपये पैसे न मांगो ननदिया ,\nखाली जाने का रिवाज री । चली . . .\nहमरे हुए नन्दलाल . . . ।\n\nरोमैं लयें रागनी जी की\nरोमैं लयें रागनी जी की ।\nलगे सुनत मैं नीकी ।\nकौऊ सास्त्र पुरान अठारा ।\nचार बेद सो झीकी ।\nगैरी भौत अथाह भरी है ।\nथायमिलै ना ई की ।\nईसुर साँसऊँ सुरग नसैनी ,\nरामायण तुलसी की ।\n\nवीरांगना अवंतीबाई\nइनकी शौर्यगाथा पर बाबू वृन्दावनलाल वर्मा ने ‘रामगढ़ की रानी’ उपन्यास लिखा है तथा केंद्रीय सरकार ने इनकी स्मृति में विशेष डाक टिकट जारी किया है ।\nधन्न भूम भई मनकेड़ी की , जितै अवतरीं रानी ,\nजुगनजुगन नौ जाहर हो गई उनकी अमर कहानी ;\nबड़े प्रेम सैं चबा चुकी तीं , देसप्रेम कौ बीरा ,\nजियतजियत नौ ई धरनी की , दूर करत रई पीरा ।\nनगर मण्डला के बीरन में ऐसे भाव भरे ते ,\nप्रान हाँत पै धर गोरन सैं , अपनें आप लरे ते ,\nथरथर प्रान कँपे गोरन के , ई रानी के मारैं ,\nडारडार हँतयार भगे ते , सुनसुन कै ललकारैं ।\nहलहल गऔ रानी के मारें , बाडिंगटन कौ आसन ,\nसोससोस रै गए ते दुसमन , अब का करबैं सासन ।\nऐसौ परो खदेरौ उनपै , प्रान बचाकैं भागे ,\nकजन बचे रए रानी जू सैं , भाग सबई के जागे ।\nसुनसुन कै दुक गए ते दुसमन , ऊ घुरवा कौ टापैं ,\nलाललाल मों देख जुद्ध में , जिऊ अरियन के काँपैं ।\nएक हाँत पाछैं रइँ उनसै , झाँसीवारी रानी ,\nई धरनी कौ कनकन कै रओ , उनकी सुजस कहानी ।\nराज रामगढ़ की रानी की , है काँ किलौ पुरानौ ?\nअपुन इए अब आजादी की , निउँ कौ पथरा मानौ ।\nअमर बीरता के साके की , दै रओ किलौ गबाई ,\nजी के भीतर देसभक्ति की , जगमग जोत जगाई ।\nऐसी अमर बीर रानी खौं , भूले काय कुजानें ,\nजस की डोर दौर कै भइया , अपनी तरपै तानें ।\nस्वार्थ भाव के इँदयारे में , नीतन्याय खौं भूले ,\nउल्टीसूदी बातें गड़कै , ऊसई फिर रए फले ।\nदेसप्रेम की मीठौ अमरत , अपनें मन में घोलो ,\nबीर अवंतीबाई जू की , एक साथ जय बोलो ।\nमहातीर्थ सी कर्म भूमि के , दरसन करबे जइयौ ,\nभक्तिभाव सैं चिर समाधि पै , श्रद्धासुमन चढ़इयौ ।\n\nमारत बिना अन्न हर सालै\nमारत बिना अन्न हर सालै\nपनमेसुर का पालै ?\nकाय खाँ दुख दयैं रात हौं ?\nकाटइ करौ हलालै ।\nसबै समेट इकटठौ लै जा\nकात काय न कालैं , ?\nनोंनौ लगै अकेलो ईसुर\nजब सब भिक्छ बड़ा लै ।\n\nजा मुरली तो मधुर सुना जाव फिर मथुरा खो चले जावो\nजा मुरली तो मधुर सुनाएं जाव , फिर मथुरा खों चले जावो ।\nमुरली बजे श्याम की प्यारी , जा में वश कीन्हें बृजनारी ,\nसोवत जगी राधिका प्यारी ।\nहमें सुर को तो शब्द सुनाये जाओ । फिर . . .\nतुम बिन हमें कछु न भावे ,\nजो मन दरसन खों ललचावे , सूरत सपने में दरसावे ,\nहमें नटवर तुम संगे लिवाए जाओ । । फिर . . .\nसोहे भाल तिलक छवि न्यारे , दोई नैनाहैं रतनारें ,\nकानन कुण्डल डुले तुम्हारे ।\nअपना मोहिनी रूप दिखाए जाओ । फिर . . .\nगारी श्रीकृष्ण की प्यारी ,\nउनके चरणन की बलहारी , जिनको भजते सब संसारी ।\nहमें चरणन की दासी बनाए जाओ । फिर . . .\n\nकानो बड़ाई करो बीर हनुमान की\nकानों बड़ाई करों बीर हनुमान की ।\nसिंधु पार कूंद पड़े बाग तो उजार आये\nलंका जलाये आये , छन में रावण की । कानों . . .\nरावण के देश गये , सिया खों संदेश दये\nमुद्रिका को तो दे आये ,\nसिया खों राजा राम की । कानों . . .\nकहते हैं रामचंद्र सुनो भैया लक्ष्मण ,\nहोते न हनुमान तो पाउते न जानकी । कानों . . .\nतुलसीदास आस रघुबर की ,\nनिसदिन मैं गाऊँ , श्री रामचंद्र जानकी । कानों . . .\n\nतन कौ कौन भरोसों करनैं\nतन कौ कौन भरोसों करनैं ।\nआखिर इक दिन मरनैं ।\nजौ संसार ओस कौ बूँदा ,\nपवन लगै सें ढुरनें ।\nजौ लों जी की जियन जोरिया\nजी खाँ जे दिन भरनें ।\nईसुर ई संसारै आकें ।\nबुरै काम खों डरनें ।\n\nसकल गुण धाम अम्बे तू भला क्या गान गाऊ मै\nसकल गुण धाम अम्बे तू , भला क्या गान गाऊ मैं ।\nबनाऊँ साज पूजन को , कहाँ पर साज पाऊँ मैं ।\nतुमईं हो व्याप्त ग्रंथों में , तुमईं वेदों पुराणों में ।\nकहाँ वह ज्ञान है मुझको , जो माता को सुनाऊँ मैं । ।\nमृदुल सुचि पद्म आसीना , कहाँ आसन बनाऊ मैं ।\nलगैया पार अब नैया , तेरो सो कौन पाऊँ मैं । ।\nसुनो हे मातु अब बिनती , अनाथों ओ गरीबों की ।\nतुम्हें ही मध्य पाऊँ मैं , तुम्हारा गान गाऊँ मैं । ।\n\nभोर\nबीरन हो रओ भोर , दूदसीं डूबन लगीं तरइयाँ ।\nबड़ी भुजाई नें बखरी कौ ,\nटालटकोरा कर लऔ ।\nमाते जू के बड़े कुआ कौ ,\nमीठौ पानी भर लऔ ।\nमुरगन नें दई बाँग , डरइयँन बोली श्याम चिरइयाँ ।\nबीरन हो रऔ भोरदूदसी डूबन लगीं तरइयाँ ।\nमानकुँवर ने सारन कौ सब ,\nकूराकरकट भर लऔ ।\nदूद देत गइयनभैंसन खौं ,\nदन्नों दर कैं घर दऔ ।\nसौकारूँ कर लेब गोसली लगीं रमाँउन गइयाँ ।\nबीरन हो रऔ भोर , दूदसी डूबन लगीं तरइयाँ ।\nनन्नीं बउ नें दोउ भाँउन कौ ,\nदई भाँ लऔ सबरौ ।\nजुनइ रखाउन हरियन सै ,\nडरुआ खेतन खौं डगरौ ,\nकहा करइयाँ हौ आँगन में आगइ ऐन उरइयाँ ।\nबीरन हो रऔ भोर , दूदसी डूबन लगीं तरइयाँ ।\nबेर बीनवे कड़ गऔ पनुआँ\nलैकैं बड़ौ ढिकौला ।\nचून माँगबे आ गऔ दोरें\nबी सादू , हरबोला ।\nजो कजन्त कउँ झूँठी मानौं , हेरौ खोल किबइयाँ ।\nबीरन हो रऔ भोर , दूदसी डूबन लगीं तरइयाँ ।\nआलस छोड़ किसान , भोर\nकर लेय काम जई अपनें ।\n‘मित्र’ सदा बेइ सुक्ख उइाबै ,\nदुक्ख न पाबै सपनें ।\nमोय छोड़ नइँ कोऊ तोखौं भइया कमऊँ जगइयाँ ।\nबीरन हो रऔ भोर , दूदसी डूबन लगी तरइयाँ ।\n\nश्री रामचन्द्र जन्म लिये चैत सुदि नौमी\nश्री रामचन्द्र जन्म लिये चैत सुदि नौमी ।\nदाई जो झगड़े नरा की छिनाई\nकौशिल्या जी की साड़ी लैहों , सोर की उठाई । श्री . . .\nनाइन झगड़े नगर की बुलाई\nकौशिल्या जी को हार लैहों , महल की पुताई । श्री . . .\nपंडित जो झगड़ें वेद की पढ़ाई\nदशरथ जी को घोड़ा लैहों वेद की पढ़ाई । श्री . . .\nननदी जी झगड़े आँख की अंजाई\nतीन लोक राज लैहों सांतिया धराई । श्री . . .\n\nमैया कैसी मनोहर गलिया सजी है\nमैया कैसी मनोहर गलियां सजी हैं\nदेखो सुनार लये , नथनी खड़ो हैं ।\nनथुनी में हीरे की कनियां लगी हैं । मैया . . .\nदेखो बजाज लये , चुनरी खड़ो है ।\nअरे चुनरी में गोटे की छड़ियां पड़ी हैं । मैया . . .\nदेखो माली लये , हार खड़ो है ,\nहार में चम्पे की कलियां लगी हैं । मैया . . .\nदेखो यात्री मोहन भोग लये हैं ,\nभोग में मिश्री की डरियां पड़ी हैं । मैया . . .\n\nदोई नेंनन की तरवारें\nदोई नेंनन की तरवारें ,\nप्यारी फिरें उवारें ।\nअलेमान , गुजराम सिरोही ।\nसुलेमान झकमारे ।\nऐंचत बाढ़ म्याँन घूँघट की ,\nदैकाजर की धारैं ।\nईसुर स्याम बरकते रइयो ,\nअंधयारै उजयारै ।\n\nमिलकें रजऊ बिछुर जिन जाऔ\nमिलकें रजऊ बिछुर जिन जाऔ ,\nपापी प्रान जियाऔ ।\nजब सें चरचा भई जावे कीं ,\nटूटन लगों हियाऔ ।\nअँसुआ चुअत जात नैनन सौं\nरजऊ पोंछ लो आऔ ।\nईसुर कात तुमाये संगै ,\nमेरौ भऔ बियाऔ ।\n\nडूब चलो दिन माय साझ भई मदिर मे\nडूब चलो दिन माय , सांझ भई मंदिर में ।\nकाहे के मैया दियला बने हैं\nकाहे की डारी जोत । सांझ भई मंदिर में\nसोने के मैया दियला बने हैं ,\nरूपे की डारी जोत । सांझ . . .\nकौन सुहागन दियरा जारें ,\nकौना ने डारी जोत । सांझ . . .\nसीता सुहागन दियरा जारे ,\nरामा ने डारी जोत । सांझ . . .\nकहां बनी मैया तोरी मडुरिया ,\nकौना भयो रखवार , सांझ . . .\nऊंचे पहाड़ मैया बनी मडुरिया ,\nलंगुरा भये रखवार । सांझ . . .\nसुमिरसुमिर मैया तोरे जस गाऊं ,\nचरणन की बलिहार । सांझ . . .\n\nगाँजौ पियो न प्रीतम प्यारे\nगाँजौ पियो न प्रीतम प्यारे ।\nजरजें कमल तुमारे ।\nजारत काम बिगारत सूरत\nसूकत रकत नियारे\nजोतौ आय साधु सन्तन कौ ,\nअपुन गिरस्ती वारे ।\nईसुर कात छोड़ दो ईखाँ\nहौ उमर के बारे ।\n\nसखिया चलो चले दरशन खो\nसखियां चलो चलें दरशन खों ,\nबृज में झूल रहे गोपाल ।\nको जो झूले को जो झुलावें ,\nको जो खेंचे डोर । बृज में झूल रहे गोपाल ।\nराधा झूलें कृष्ण झुलावें ,\nसखियां खैंचे डोर । ब्रज में झूल रहे गोपाल ।\nकाहे को तोरो बनो हिंडोला ,\nकाहे की लागी डोर । ब्रज . . .\nचन्दन काठ को बनो हिंडोला ,\nरोशम लागी डोर । ब्रज . . .\nचहुं दिशि छाई कारी बदरिया ,\nपवन चलत झकझोर । झूला . . .\n\nईसुरी की फाग-1\nतुम खों छोड़न नहि विचारें\nभरवौ लों अख्तयारें\nजब ना हती , कछू कर घर की , रए गरे में डारें\nअब को छोड़ें देत , प्रान में प्यारी भई हमारें\nलगियो न भरमाए काऊ के , रैयो सुरत सम्भारें\nईसुर चाएँ तुमारे पीछें , घलें सीस तलवारें\n\nमुरलिया बाजे जमुना तीर\nमुरलिया बाजे जमुना तीर\nबंशी बाजी जमुना तीर\nहाथों के गहिने राधा पैरों में पहिने\nओढ़ आई उल्टा चीर रे । मुरलिया . . .\nसंग की सहेली मैंने कुआओं पे छोड़ी\nछोड़ आई कुल की रीति रे । मुरलिया . . .\nसास ननद मैंने सोवत छोड़ी\nछोड़ आई साजन और बीर । मुरलिया . . .\nऐसे प्रेम रंगे सब मोहन\nबिनती करूं मैं रघुबीर । मुरलिया . . .\n\nऊपर बादल घुमड़ाये हो\nऊपर बादल घुमड़ाये हो ,\nनीचे गोरी पनियां खों निकरी । ऊपर . . .\nजाय जो कइयो उन राजा ससुर से ,\nअंगना में कुइयां खुदाव हो ,\nतुम्हारी बहू पनियां खों निकरी । ऊपर बादल . . .\nजाय जो कइयो उन राजा जेठ से ,\nसोने के घइला मंगाव हो ,\nतुम्हारी बहू पनियां खों निकरी । ऊपर बादल . . .\nजाय जो कइयो उन राजा नन्देऊ से ,\nमुतियन कुड़री जड़ाव हो ,\nतुम्हारी सरहज पनियां खों निकरी । ऊपर बादल . . .\nजाय जो कइयो उन राजा देवर से ,\nरेशम की रस्सी मंगाव हो ,\nतुम्हारी भौजी पनियां खों निकरी । ऊपर बादल . . .\nजाय जो कइयो उन राजा साहब से ,\nकुंअला पे गर्रा डराव हो ,\nतुम्हारी धना पनियां खों निकरी ,\nऊपर बादल घुमड़ाये हो ,\nनीचे गोरी पनियां खों निकरी ।\n\nजल भरन जानकी आई तीं (कुआँ-पूजन)\nजल भरन जानकी आई हतीं\nआई हतीं मन भाई हतीं ।\nकौन की बेटी कौन की बहुरिया\nकौन की नारि कहाई हतीं ।\nजल भरन जानकी आई हतीं\nआई हतीं मन भाई हतीं ।\nजनक की बेटी दसरथ की बहुरिया\nराम की नारि कहाई हतीं ।\nजल भरन जानकी आई हतीं\nआई हतीं मन भाई हतीं ।\nभावार्थ\nजल भरने के लिए जानकी जी आई थीं\nवे सबके मन को भा गई थीं ।\nवह किनकी बेटी , किनकी बहू\nऔर किनकी पत्नी थीं ?\nवे राजा जनक की पुत्री , राजा दशरथ की बहू\nऔर श्रीराम की पत्नी थीं ।\n\nसुन्दर सेत सरद को चन्दा\nसुन्दर सेत सरद को चन्दा ।\nरास रचौ गोविन्दा ।\nसेत उठाई सेत बिछाई ।\nसेत चाँदनी बन्दा ।\nसेतइ कली टिकुली सी दमकैं ,\nअली करै आनन्दा ।\nजेवर सेतसेत पोसाखैं ।\nसेत सुमन को कन्दा ।\nईसुर सेत सुपेती को सुख ,\nकिसन चन्द मकरन्दा ।\n\nगोरी के जोबना\nगोरी के जोबना हुमकन लगे ,\nजैसे हिरनियों के सींग ।\nमूरख जाने खता फुनगुनू ,\nवे तो बाँट लगावे नीम ।\nभावार्थ\n' गोरी के उरोज उभरने लगे ,\nहिरनी के सींगों समान\nमूर्ख उन्हें फोड़ेफुन्सी समझ रहा है\nऔर वह उन पर नीम के पत्ते रगड़ कर लगा रहा है '\n\nदुर्गा दुर्गति हारो\nदुर्गा दुर्गति हारो ,\nभवानी मोखों आन उबारो ।\nजपूं शीतला नाम तिहारो\nशीतल छैयां डारो । भवानी . . .\nनाम जपो मैया मंगला देवी\nमंगल काज संवारो । भवानी . . .\nजपूं रोज मैया मात शारदा\nसहबुद्धि देव सुधारो । भवानी . . .\nभजन करूं मैया तेरो कालका\nकाल को फंदा टारो । भवानी . . .\n\nउड़ चलो पवन की चाल मन भौरा बगीचा\nउड़ चलो पवन की चाल , मन भौरा बगीचा\nउड़ चलो हो मां ।\nकौना लगाये मैया बेला चमेली\nकौना लगाये अनार लटका\nअनार झुमका रे । उड़ चलो . . .\nराजा लगाये मैंया बेला चमेली ,\nरानी लगाईं अनार लटका रे अनार झुमका रे ।\nउड़ चलो . . .\nकाहे को सींचूं मैया बेला चमेली ,\nकाहे सींचूं अनार लटका रे । उड़ चलो . . .\nदूधन सींचूं मैया बेला चमेली , अमृत लाल अनार\nअनार फटका रे बगीचा उड़ चलो मां । उड़ चलो . . .\nकाहे में गोडूं मैया बेला चमेली , काहे को लाल अनार\nलटका रे बगीचा उड़ चलो मां । उड़ चलो . . .\nकुदरन गोडूं मैया बेला चमेली , खुरपन लाल अनार\nलटका रे बगीचा उड़ चलो मां । उड़ चलो . . .\n\nईसुरी की फाग-17\nदेखी रजऊ काउनें नइयाँ , कौन बरन तन मुइयाँ\nकाँ तौं उनकी रहस रास है , काँ दये जनम गुसइयाँ\nपैलऊँ भेंट हमईं सें न भई सही कृपा हम पैयाँ\nईसुर हमने रजऊ की फागें , कर दई मुलकन मैंया ।\n\nमोये बल रात राधका जी कौ\nमोये बल रात राधका जी कौ ,\nकरैं आसरौ की को ।\nदीन दयाल दूर दुख मेलत ,\nजिनको मुख है नीको ।\nपैले पार पातकी कर दए ,\nमोहन सौ पति जी को ।\nकाँलों लगत खात सब कोऊ ,\nस्वाद कात ना थी को\nईसुर कछू काम की जानै ,\nकदमन के ढिंग झीकौं ।\n\nतुम खाँ देखौ भौत दिनन में\nतुम खाँ देखौ भौत दिनन में ।\nअबलाखा ती मन में ।\nहमरी तुमरी प्रीत पुरानी ।\nछूटी वाला पन में ।\nदरसन दियौ न्यारे परकें ,\nछिप जिन जाव सकन में\nहम तुम इक संगे खेले हैं ।\nमथुरा बिन्द्रावन में ।\nभली करा दई भेंट ईसुरी ,\nविध नैं येइ जनम में ।\n\nगगा को मान बड़ा भारी\nगंगा को मान बड़ा भारी ,\nचलो बहनों मुक्ती सुधारी ।\nतारन के लाने सहज में न आई ,\nतप करके भागीरथ निकारी । चलो दीदी . . . .\nगंगा की धार शम्भू रोकी जटन में\nभोला शिवत्रिपुरारी । चलो दीदी . . . .\nतीरथ व्रत ऐसे चारों तरफ हैं\nगंगा की महिमा है न्यारी । चलो दीदी . . . .\nजावे के लाने कछु अड़चन नैयां\nदिन भर चले मोटर गाड़ी । चलो दीदी . . . .\nगंगा जी जावें परम गति पावें\nमन में विश्वास करो भारी । चलो दीदी . . . .\nगंगा जी जावे खों सब कोई विचारे\nभागों से मिले तारन हारी । चलो दीदी . . . .\n\nयारी होत मजा के लानैं\nयारी होत मजा के लानैं ।\nजो कोउ करकैं जानैं ।\nबड़े भाग से यार मिलत है ।\nसौंरी सी पैचाने ।\nनाव लेत रैंदास चले गये ।\nकुज्जा भई दिमानें ।\nईसुर कात बिना यारी के ,\nजिउ ना लगत ठिकानें ।\n\nसाँकर कन्नफूल की लटकें\nसाँकर कन्नफूल की लटकें ।\nदोई गालन में छुटकें ।\nकबहूँ हाल भुजन को लेतीं ।\nछूती गाल झपट कैं ।\nकमऊँ कमऊँ तो रूरकी रातीं ,\nकमऊँ होत दो फटकें\nकमऊँ होय कानन कौ कुन्डल ,\nकमऊँ जाँय पलटकें ।\nईसुर दुरें गरे लगवे खों ।\nसाँप साँकरे अटके ।\n\nबिरही कौ बसकारौ\nपरचा रइ पुरबइया तनमन में आग ,\nसैरे की तान लगै ईसुर की फाग ।\nबरत नए गाबे नें झुलसा दए गाँव ,\nदहक उठे अबा घने मेघन की छाँव ।\nजोगीबैरागी के डगमग भए पाँव ,\nअलबेली आगी कौ अलबेलौ दाँव ।\nकौसिक से रिसी आज गा रए विहाग ,\nमियाँ की मलार लगै ज्यों दीपक राग ।\nधरनी तिलोत्तमा ने कर लऔ सिंगार ,\nमुसकाए नारायन , देवता बलहार ।\nअरुन अगन मुख सोहैसूरज सी झार ,\nगौरासुत देवतन के सेना आधार ।\nगरबीले बाहन की बानी दई आग ,\nबदरा के हिऐ पैठ गूँजी बन राग ।\nज्वालामुख पर्वत ज्यों फूट परौ आज ,\nलरम नए पत्तन पै आगी कौ राज ।\nजग्गहुवन करबे खों है साकिल नाज ,\nआहूती खेतन में दई सज कें साज ।\nमित्र बरुन भूले सब तप औ बैराग ;\nतखतन घृताची खौं उमड़ौ अनुराग ।\nगरमी सें रार रोर कामरूप काम ,\nइन्द्रधनुष मोरमुकुट धर लए घनश्याम ।\nरिसीमुनी देवता लों तलफें निज धाम ,\nई सें तौ सियरौ गऔ जेठमास घाम ।\nकनकन में पैठ गई जीवन की आग ;\nसैरे की तान लगै ईसुर की फाग ।\n\nबधाये नन्द के घर आज सुहाये नन्द के घर आज\nबधाये नन्द के घर आज , सुहाये नन्द के घर आज ।\nटैरो टैरो सुगर नहनिया , घरघर बुलावा देय\nबधाये . . .\nअपनेअपने महलिन भीतर , सब सखि करती सिंगार\nपटियां पारे , मांग संवारे , वेंदी दिपत लिलार ।\nबधाये . . .\nआवत देखी सबरी सखियां , झपट के खोले किवाड़\nबूढ़नबड़ेन की पइयां पड़त हूं , छोटेन को परणाम ।\nबधाये . . .\nबाबा नन्द बजारे जइयो , साड़ी सरहज खों ले आओ\nपहिनो ओढो सबरी सखियां , जो जी के अंगे भाये ।\nबधाये . . .\nपहिन ओढ़ ठांड़ी भई सखियां , मुख भर देतीं आशीष\nजुगजुग जिये माई तेरो कन्हैया , राखे सभी को मान ।\nबधाये . . .\n\nरइयो करन हार से डरते\nरइयो करन हार से डरते ।\nपल में परलै परते ।\nपल में धरती बूँद न आवै ,\nपल में सागर भरतें ।\nपल में बिगरे बना देत हैं ।\nपल मैं बने विगरते ।\nतृन सें बज्रबज्र से तिनका ।\nतिल सें बज्जुर करते ।\nईसुर कयें करता की बातें ।\nबिरलें कोई नजरते ।\n\nपीरे पट वाले मेरे सैया\nपीरे पट वाले मेरे सैयां\nकै तुम संग किये साधुन के\nकै सरजू में दई गैयां । पीरे . . .\nना हम संग किये साधुन के\nना सरजू में दई गैयां । पीरे . . .\nगुण अवगुण तुम तो सब जानो\nतुम से नाथ झुपी नैयां । पीरे . . .\n\nपनिया कैसे जाऊ सावरिया मै\nपनियां कैसे जाऊ सांवरिया मैं ,\nरसिया रोके मोखों डगरिया में ।\nघूंघट की ओर चोट तक मारे ,\nकांकरिया घाले गगरिया में । रसिया . . .\nकेसरिया रंग अबीर अरगजा ,\nभरिभरि डारे चुनरिया में । रसिया . . .\nलख या हाल हंसे नर नारी ,\nदे दे ताल बजरिया में । रसिया . . .\nकंचन कुँअरि करी बदनामी ,\nनाहक अवध नगरिया में । रसिया . . .\n\nनाते रिस्ते सम्पदा, सजन सलौनौं गात\nनाते रिस्ते सम्पदा , सजन सलौनौं गात ,\nईसुर जा सिंसार में , सबई अखारत जात ।\nमरम न जानें जौ जगत , लाखन करौ उपाय ,\nईसुर सोसत रात हैं , ईसुर एक सहाय ।\nसाँसन को सब खेल है , मन जिन लेव उसाँस ,\nईसुर राधा रटत रऔ , चारक लगनें बाँस ।\nमानस मन माया फँसौं , सबकौ बेरी काम ,\nईसुर काम आवै नहीं , हड़रा , मज्जा चाम ।\n\nमथुरा मे जन्मे नद के कुमार...\nमथुरा में जन्मे नंद के कुमार . . .\nखुल गई बेड़ी खुल गये किवाड़\nजागत पहरुआ सो गयें द्वार । मथुरा . . .\nगरजे ओ बरसे घटा घनघोर\nले के वासुदेव चले गोकुल के द्वार । मथुरा . . .\nबाढ़ी वे जमुना आई चरणन लाग\nछू के चरणाबिंद हो गई पार । मथुरा . . .\nदेवकी के मन में आनंद अपार\nगोकुल में हो रहो मंगलचार । मथुरा . . .\n\nबूँदा मनकौ हरन तुमारौ\nबूँदा मनकौ हरन तुमारौ ।\nजो लयें लेत हमारौ ।\nबनौ रात घूंघट के भीतर ।\nकरै रात उजियारौ ।\nअच्छे रंग धरे कारीगर ।\nलाल , हरीरो , कारौ ।\nईसुर ऐसें डसें लेत है ।\nजैसे नाँग लफारौ ।\n\nसरद दुलइया\nकीनें कीकौ चुरा लओ चैन रे ?\nमीठी पीरा जा कीकी देंन रे ?\nनैनूँ की कान्हा नें करबे चोरी ,\nकौनउँ गुजरिया की गागर फोरी ।\nबचौ न काँसतिनूका कोरौ\nदई सारस नें लम्बी तान रे ;\nदेखौ सरद जुन्हइया को सान रे ।\nनौनी दुलइया धरनि सकुच्याबै ,\nदूलाअकास मगन मुस्क्याबै ।\nसेंमरगिँदउआसे बदरा उड़उड़\nधीरेंधीरें डुला रए चौंर रे ;\nउठी हियरा में मीठी हिलोर रे ।\nमनइँमनें मुसक्या रइँ रानी ;\nभऔ नदिया कौ निरमल पानी ।\nसोंन मछरिया अत छनकीली\nमचलें घुँघटा में प्यासे नैन रे ;\nमन देखत भऔ बेचैन रे ।\nधान गरब सें भर इठलाई ,\nकनकछरी नइ भारन भाई ।\nताल तलइयन के ऐना में\nचोखे रूपेसी चिलकै रैन रे ;\nमुखसोभा खिली है पुरैन रे ।\nजुनरी के भुंटा भए गदरारे ,\nसहजइँ करत हैं वारेन्यारे ।\nचाल हंस की लख मतवारी\nरिसिमुनियैन कौ टूटै ध्याँन रे ,\nजौ है सरद दुलइया कौ मान रे ।\n\nबसती बसत लोग बहुतेरे\nबसती बसत लोग बहुतेरे ।\nकौन काम के मोरें ।\nबैठे रहत हजारन को दी ,\nकबऊँ न जे दृग हेरे ।\nगैल चलत गैलारे चर्चे ,\nसब दिन साझ सबेरे ।\nहाय दई उन दो ऑखन बिन ,\nसब जग लगत अँधेरे ।\nईसुर फिर तक लेते उन खाँ\nवे दिन विध ना फेरे ।\n\nखोय देत हो जीवन बिना काम के भजन करो कछु राम के\nखोय देत हो जीवन बिना काम के , भजन करो कछु राम के ।\nजी बिन देह जरा न रुकती ,\nचाहो अन्त समय में मुक्ती\nऐसी करो जतन से जुक्ती ,\nध्यान करियों सबेरे न तो शाम के । भजन . . .\nलख चौरासी भटकत आये ,\nमानुष देह कठिन से पाये ,\nफिर भी माने न समुझायें ,\nगलती चक्कर में फंसे बिना राम के । भजन . . .\nईश्वर मालिक से मुंह फेरे ,\nदिल से नाम कभऊं न टेरे ,\nवन के नारि कुटुम्ब के चेरे ,\nकोरी ममता में फंसे इते आन के । भजन . . .\nछोड़ो मात पिता और भ्राता ,\nजो हैं तीन लोक के दाता ,\nकरियो उन ईश्वर से नाता ,\nक्षमा करिहें अपराध अपना जान के । भजन . . .\n\nऐसी बोलो कौनऊँ बानी\nऐसी बोलो कौनऊँ बानी ।\nना काऊ की जानीं ।\nसगुन मैं होय , ना निर्गुन में ।\nनाहिं बेदन में धानी ।\nना आकासैं नंपातालैं ,\nनई देवतन जानी ।\nना भूतन में ना प्रेतन में ,\nना जल जीब बखानी\nकयें ईसुरी जोड़ मिला दो ।\nजब जानैं हम ज्ञानीं ।\n\nईसुरी की फाग-18\nजौ जी रजउरजउ के लानैं\nका काऊ से कानैं\nजौ लौ जीने जियत जिन्दगी\nरजुआ हेत कमाने\nपैले भोजन करै रजऊआ\nपाछे मो खौं खानै\nरजउ रजउ को नाँव ' ईसुरी '\nलेत लेत मर जानै ।\nभावार्थ\nअपनी प्रेयसी \" रजउ \" के विरह में तड़पते ईसुरी कहते हैं — मेरे ये प्राण रजउ के ही लिए हैं , मुझे किसी से क्या कहना . . . ? जब तक जीना है , जीवन है तब तक रजउ के हित के लिए ही कमाना है यानि उसका प्रेम अर्जित करना है । पहले रजउ भोजन करेगी फिर मैं खाऊँगा । ईसुरी कहते हैं मैं रजउ रजउ नाम लेते लेते ही मर जाऊँगा ।\n\nजिनको बजत हुकुम को बाजा\nजिनको बजत हुकुम को बाजा ।\nकान रीत में आजा ।\nहम खाँ जान देब द्द बैंचन ।\nभग रोकन नई साजा ।\nकरो फिराद जावगे पकरे ।\nरोकें सें गम खाजा ।\nजानत नई बृजभान कुँअर खाँ ,\nजिसकी सकल समाजा ,\nचौरासी बृज कोस ईसुरी ,\nहियाँ राधका राजा ।\n\nकौन रंग हीरा कौन रंग मोती\nकौन रंग हीरा कौन रंग मोती\nकौन रंग ननदी बिरना तुम्हार ?\nलाल रंग हीरा पियर रंग मोती\nसँवर रंग ननदी बिरना तुम्हार\nफूट गए हिरवा बिथराय गए मोती\nरिसाय गए ननदी बिरना तुम्हार\nबीन लैहौं हीरा बटोर लैहौं मोती\nमनाय लैहौं ननदी बिरना तुम्हार\nभावार्थ\n' किस रंग का हीरा है किस रंग का मोती ?\nहे ननद , किस रंग के हैं तुम्हारे भैया ?\nलाल रंग का हीरा है पीले रंग का मोती है\nसाँवरे रंग के हैं तुम्हारे भैया\nहीरा फूट गया मोती बिखर गए\nहे ननदी , तुम्हारे भैया रूठ गए\nहीरों को चुन लेंगे , मोती बटोर लेंगे\nहे ननदी , तुम्हारे भैया को मना लेंगे । '\n\nतोरे सोहे पाव पैजनिया माई के बलमा\nतोरे सोहे पांव पैजनिया , माई के बलमा ।\nमाथे मुकुट माल रतनन की\nओढ़ें लाल उढ़निया , माई के बलमा । तोरे . . .\nहाथन में हंथचूरा सोहे ,\nअंगुरिन बीच मुदरिया , माई के बलमा । तोरे . . .\nबाजूबन्द भुजन पे सोहे ,\nकमर में करधनिया , माई के बलमा । तोरे . . .\nएक हाथ में खड़ग लिये हैं ।\nदूजे तीर कमनिया , माई के बलमा । तोरे . . .\nतीजे हाथ त्रिशूल बिराजे\nचौथे खप्पर अंगनिया , माई के बलमा । तोरे . . .\nसिंह सवार भई जगतारन\nछबि न जात बखनियां , माई के बलमा । तोरे . . .\nपांच भगत माई तोरे जस गावें ।\nछवि न जात बखनियां , माई के बलमा । तोरे . . .\n\nऊधो ऐसी कइयो हरि से\nऊधो ऐसी कइयो हरि सें ,\nनंदलाला गिरधर सें ।\nकै गये ते दस पांच रोज की ,\nबीत गई हैं बरसें । ऊधो . . .\nखान पान निस नींद न आवे ,\nप्राण रात दिन तरसें । ऊधो . . .\nअब तो ये आंखन के अंसुआ ,\nहोड़ लगाये बरसें । ऊधो . . .\n\nबागन भये बसन्त अबईयाँ\nबागन भये बसन्त अबईयाँ ,\nन जा विदेसै सँईयाँ ।\nपीरी लता छता भई पीरी ,\nपीरी लगत कलईयाँ ।\nसूनी सेज नींद ना आवै ,\nविरहन गिनें तरँइँयाँ ।\nतलफत रहत रेंन दिन सजनी\nका है राँम करइँयाँ ?\nईसुर कऐं सजा दो इनखाँ ,\nपरों तुमाई पइँयाँ\n\nमाय भवानी मोरी पाहुनी हो मा\nमाय भवानी मोरी पाहुनी हो मां ।\nचन्दन पटली बैठक डारों ,\nदूधा पखारों दोऊ पांव । भवानी . . .\nदार दरों मैं मूंग की माता ,\nराधौं मुठी भर भात । भवानी . . .\nखाके जूंठ मैया अचवन लागीं ,\nमुख भर देतीं असीस । भवानी . . .\nदूध पूत मैया तोरे दये हैं ,\nबरुआ अमर हो जायें । भवानी . . .\nसुमिरसुमिर मैया तोरे जस गाऊं ,\nचरण छोड़ कहां जाऊं । भवानी . . .\n\nऊपर बादर घर्राएँ हों (कुआँ-पूजन)\nऊपर बादर घर्राएँ हों ,\nनीचे गोरी धन पनिया खों निकरी ।\nजाय जो क‍इऔ उन राजा ससुर सों ,\nअँगना में कुइआ खुदाय हो\nतुमारी बहू पनिया खों निकरी ।\nजाय जो क‍इऔ उन राजा जेठा सों ,\nअँगना में पाटें जराय हो ,\nतुमारी बहू पनिया खों निकरी ।\nजाय ओ कइऔ उन वारे देउर सों ,\nरेशम लेजे भूराय हों\nतुमारी बहू पनिया खों निकरी ।\nअरे ओ जाय ओ कइऔ उन राजा ननदो‍उ सों ,\nमुतिखन कुड़ारी गढ़ाए हों ,\nतुमारी सारज पनिया खों निकरी ।\nजाय जो क‍इऔ उन राजा पिया सों ,\nसोने का घड़ा बनवाए हों ,\nतुमारी धनि पनिया खों निकरी ।\nभावार्थ\nआसमान में बादल गरज रहे हैं\nगोरी पानी भरने के लिए कुएँ पर जा रही है ।\nवह अपने ससुर से विनति करती है\nक्यों न घर के आँगन में ही कुआँ खुदवा दिया जाए\nजिससे कि वह आराम से पानी भर सके ।\nअपने जेठ से वह कहती है कि\nवे आँगन में पाट लगवा दें ,\nदेवर से कहती है कि\nवे रेशम की डोरी ला दें ,\nनन्दोई से कहती है कि\nमोती की कुड़री गढ़वा दें ,\nपति से कहती है\nमेरे लिए सोने का कलश बनवा दो\nतुम्हारी पत्नी पानी भरने जा रही है ।\n\nगलियन-गलियन फिरे मनहारिन\nगलियनगलियन फिरे मनहारिन\nले लियो कोऊ ललन को खिलौना\nअपने महल से यशोदा रानी बोली\nदे जाओ तुम ललन को खिलौना । गलियन . . .\nआओ मनिहारिन , बैठो आंगन में\nका तुम लाईं , ललन को खिलौना । गलियन . . .\nछोटी सी बंशी दे दो लाल खों\nप्यारो लागो ये ही खिलौना । गलियन . . .\nथाल भर मोती जशोदा लाईं\nखुश होकर दे दीन्हो खिलौना । गलियन . . .\nजुग जुग जीये यशोदा तेरा लालन\nफिर लाऊं मैं लालन ओ खिलौना । गलियन . . .\n\nहरे रामा आज बृज मे श्याम\nहरे रामा आज बृज में श्याम ,\nबने मनिहारी रे हारी ।\nवृन्दावन की कंुज गलिन में\nटेरत कृष्ण मुरारी रामा ,\nहरे रामा है कोई बृज में\nचुड़ियां पहरन वारी रे हारी ।\nखोल किवाड़ राधिका निकरी ,\nचुड़ियां वारी रामा ,\nहरे रामा वो पहराव पिया को\nजो लगे प्यारी रे हारी । ।\nहाथ पकड़ पहरावन लागे ,\nलाल हरीरी पीली रामा ,\nहरे रामा मोहन निरखत जात ,\nये राधा भोली भाली रे हारी ।\nहरे रामा . . .\n\nईसुरी की फाग-2\nबैठी बीच बजार तमोलिन ।\nपान धरैं अनमोलन ।\nरसम रीत से गाहक टेरै , बोलै मीठे बोलन\nप्यारी गूद लगे टिपकारी , गोरे बदन कपोलन\nखैर सुपारी चूना धरकें , बीरा देय हथेलन\nईसुर हौंस रऔ ना हँसतन , कैऊ जनन के चोलन\nभावार्थ\nअपने द्वार बैठी तुम तमोलन अनमोल पान धरे हो । रम्य रीति से ग्राहकों को बुलाती हो और मुस्कराती हो तो तुम्हारे\nगाल पर जो फोड़े का निशान रह गया है , वह कितना प्यारा लगता है । जब चूना , कत्था , सुपारी मिलाकर पान किसी\nकी हथेली पर रखती हो तो किसको होश रह जाता होगा ।\n\nएक दिन चूक जात सब कोई\nएक दिन चूक जात सब कोई\nकेसऊ स्यानों होई ।\nहय गज दन्त पुनीत चड़इया ।\nचूक जात जे दोई ।\nचूक जात मानस परखइया ।\nपरख रहे हैं खोई ।\nचूकजात पुरानिक पाँडे\nवैरागी तपसोई ।\nईसुर कात चुगत न चूकै ।\nहोवै बड़ो अनोई ।\n\nठुमुक-ठुमुक नाच रह्यो श्याम आगन मे झाक रही मैया\nठुमुकठुमुक नाच रह्यो श्याम , आंगन में झांक रही मैया ।\nमैया को देख हँसो श्याम , शरम गयेा बारों । कन्हैया . . .\nसर पे बंधो मोर मुकुट , मोहन ने उतार दियो\nहाथों में बाजूबंद , मोहन ने डार दियो\nकर न सकूं मैं बयान , शरम गयो बारों । कन्हैया . . .\nकमर में करधोनी , मोहन ने उतार दई\nपीताम्बर पट की किनारी भी फाड़ दई\nअंगना में लोट गयो , श्याम शरम गयो बारों । कन्हैया . . .\nदौड़ी आई मैया , झट गोद में उठाय लियो\nआंचल से आंसु पोंछ , गोद में बिठाय लियो\nचंदा को देख हँसो श्याम , शरम गयेा बारों । कन्हैया . . .\n\nतोरे नैनाँ हैं मतवारे\nतोरे नैनाँ हैं मतवारे ,\nतन घायल कर डारे ।\nखन्जन खरल सैल से पैने ,\nबरछन से अनयारे ।\nतरबारन सें कमती नइँयाँ ,\nइनसे सबरे हारे ।\nईसुर चले जात गैलारे ।\nटेर बुलाकें मारे ।\n\nजौ जी रजऊ रजऊ के लानें\nजौ जी रजऊ रजऊ के लानें\nका काऊ सें कानें ।\nजौं लों जीनें जियत जिन्दगी\nरजऊ के हेत कमानें ।\nपेले भोजन करें रजऊ आ ,\nपाछे कें मोय खानें ।\nरजऊ रजऊ कौ नाँव ईसुरी\nलेत लेत मर जानें ।\n\nसो जा वा रे वीर तुम तो सो जाओ वा रे वीर\nसो जा वा रें वीर , तुम तो सो जाओ वा रे वीर ।\nबीरन की बलैयां ले गईं जमुना के तीर । ।\nवर पे डाले पालना , पीपल पे डारी डोर ।\nजो लों कन्हैंया सोवन लागे ऊपर बोली मोर ।\nसो लो मोरे लाड़ले , तुम जब लो होने भोर ।\nआवतजावत झोंका देहों , कबहूं न टूटे डोर ।\nमाई गई है मायके , बीरन गये ससुराल ।\nभैया गयें हैं चाकरी , भाभी ठांढ़ी द्वार ।\nतातीताती खीर बनाईं , जामे डारो घी ।\nदो कौर खा लो लाड़ले , ठण्डो पड़ जाये जी ।\n\nमैया तेरे लाला को लागी नजरिया\nमैया तेरे लाला को लागी नजरिया\nमाथे पे चंदा इनके बना दो ,\nमोहन माला गले पहना दो\nडालो गले में पुतरिया , इन्हें लागी नजरिया । मैया . . .\nरेशम का धागा कमर पहिरा दो\nमोरो के पंखों की झालर लगा दो\nजाने न दो इन्हें कोऊ की बाखरिया । मैया . . .\nसोने की थाली में दीपक उजारो\nमेवा सुपाड़ी नारियल धारो\nसूनो न छोड़ो इन्हें अपनी सजेरिया । मैया . . .\n\nरे पंछी!\nरे पंछी तिसना की डाँगन में भटकत मुकते दिन बीते ।\nफल की इच्छा सैं बिरछन की\nमुलकन देखी डारडरइयाँ ,\nकरमन सैं जो मिले , उनें दए\nछोड़ , तकीं फिर तालतलइयाँ ।\nसबरइँ धाली चौंच , तोउ रए पेट अरे रीते के रीते ।\nअपने जातपाँत के पंछिन\nखौं कर पीछें आँगें दौरे ,\nकितनन खौं घायल कर पंजन ,\nबिदोबिदो समुदा में बोरे ।\nतइ पै तेरी मरी न मंसा , इतने करम करे तैं लीते ।\nसंसारी के वन में आए ,\nभारीभारी पंखनबारे ,\nउड़तउड़त पंखा सब झर गए\nपार न पाऔ तब मन हारे ।\nतइ पै तैं कउतइ , जा जग में हम सौं निठुआँ अनचीते ।\nजासैं जो सैजइ मिल जाबै ,\nबइमें तिरपत हो कै रइए ।\n‘मित्र’सत्रु कौ भेद भुला कै ,\nपरमेसुर को कीरत गइए ।\nजिनकौ जुरौ सत्त सें नातौ बेई रन जीवन कौ जीते ।\n\nसब सखि चलो जमुना तट पे\nसब सखि चलो जमुना तट पे\nजहां श्याम बजा रहे बांसुरिया ।\nजमुना तट धेनु चराय रहें ,\nसिर ओढ़े कारी कामरिया । सब सखि . . .\nजमुना तट रहस रचाये रहे ,\nसंग नाचे राधा सांवरिया । सब सखि . . .\nजमुना तट ग्वाल खेल रहे ,\nजमुना में कूदे सांवरिया । सब सखि . . .\nजब काले नाग फुंकार दियो ,\nतब रंग बदल गयो सांवरिया । सब सखि . . .\nजब श्याम ने नाग को नाथ लियो\nतब प्रेम की बाजी बांसुरिया । सब सखि . . .\n\nतेरो मन पापी तन नौंनों\nतेरो मन पापी तन नौंनों ,\nएक भाँत ना दौनों ।\nमन , माटी के मोल , कदर कम ।\nतन कीमत में सोनों ।\nमन से रात अदेखसबई कोऊ ।\nतनकौ मचौ दिखौनों ।\nऐसे नौने सुन्दर तन में ,\nमन दऔं , बिध अनहौनौं ।\nईसुर नमक अकेले बिन सब ।\nबिनजन लगत अरौनों ।\n\nजशोदा तेरो लाल री वशी मे देवे गारी\nजशोदा तेरो लाल री वंशी में देवे गारी ।\nजब हम जावें नीर भरन खों , रोके गैल हमारी ।\nजशोदा . . .\nजब हम जावें दही बेंचन खों , मांगे दान मुरारी ।\nजशोदा . . .\nजब हम जावें जल भरने खों , फोरे गगर हमारी ।\nजशोदा . . .\nवाके गुण में कहा सुनाऊं , लाज लगत है भारी ।\nजशोदा . . .\nतुम बरजो अपने कान्हा खों , न तो तजिहैं पुरी तिहारी ।\nजशोदा . . .\n\nकर जोर खड़ी गिरिजा ढिग राज दुलारी\nकर जोर खड़ी गिरिजा ढिंग राज दुलारी ,\nजगदंबे अंबे हिय की तुम जानन हारी ।\nकीन्हों न प्रगट तेइसें कारण बखान के ,\nकर देहू सफल सेवा , अब मातु हमारी ।\nकर जोर . . .\nकह सके न शेष शारद महिमा अपार है ,\nबड़अगु पतिव्रत में जगलोक तुम्हारी । ।\nकर जोर . . .\nकंचन कुंअरि सप्रेम विनय भाल कंठ से ,\nदीन्हीं असीस सिय को हंस शैल कुमारी । ।\nकर जोर . . .\n\nबिटिया के बाप-मताई\nजब सैं मौड़ी भई माते कमैं , सूख ठठेरौ हो रए ,\nउदक परैं , रातें ब नींद न सुख की सो रए ।\nईसुर तुमनें बुरई बिदै दई , कओ कीसैं कन जाबैं ,\nघर में नइयाँ चून चनन कौ , कैसें ब्याव रचाबैं ।\nऊसई घर में तंगी परबै , दोदो दिन के फाँके ,\nकोउ नई सूदै बात करै , कै को तुम आहौ काँके ।\nदानौ नइयाँ , मुलकन केरे , गोऊँचना चानें ते ,\nब्याज झार नई पाऔ पैल कौ , साव बुरई मानें ते ।\nहराँहराँ स्यानी भई बिन्नू , घानन लगीं कँदेला ,\nकबऊँकबऊँ ओरी के पैरै , चूरा और पटेला ।\nभूकि भली बने रए माते , ऊ बिटिया के काजैं ,\nअब जी खौं गंठ्यावन बिदी जाबुरए करें चाय साजै ।\nकाँसैं ल्यायँ रुपइया उनसौं , ऐंठें लरकाबारे ,\nऐसे भोरेभारे उनकैं , झक नई पाबैं द्वारे ।\nजी की थानक राखी बिटिया , बा प्रानन से प्यारी ,\nतनक देर के काजैं कैसँउ , करी न जाबै न्यारी ।\nमाँगेसस्ते बैंचखर्च दए , अपने दोई बैला ,\nनइँतर साव कका रए उनखौं , कैउ दिना के टैला ।\nगानें धर दओ कुआकटीं कै , जोरजार कैं भन्ना ,\nपूरी करी माँग समधी की , तौऊ न जाबैं मन्ना ।\nअपनी प्यारी सामलिया के , पीरे हाँत करे फिर ,\nतातेखारे असुवा जाबैं , टपटप आँखन सैं गिर ।\nमौं ढाँकें घूँघट में रो रई बे मातैन बिचारीं ,\nअरे और की हो गई मौड़ी , आँखें करीं फरारीं ।\nअपने आँगन में खेलत ती , भरत हती किलकइयाँ ,\nऊके नन्ना फिरत रात ते , लएँ सबरे में कइयाँ ।\nअरे और की हो गई मौड़ी , अब कओ कबैं दिखानैं ,\nभूँकप्यास नइँ आँसी साँसऊ , इँ मौड़ी के लानें ।\nरोरो कै रईं अब कओ कैसें , इऐ गरे सैं छोड़ैं ,\nकरैं फिरैं नेचौ मौ माते , सेत पिछौरा ओड़ैं ।\nबिदा करी बिटिया की उन्नें , घर में नइयाँ खैबे ,\nअब कऔ कैसी करें बिचारे , ठौर बचो नई रैबे ।\nखाबे नईं भरपेट मिलै उर , ऊ बिटिया खौ हीड़ैं ,\nकै नइँ कछु काऊ सें पाबें , भीतर उठैं भपँूडै़ ।\nलगो घुनीतासौ भीतर हुन , कोउ नइँ धीर धरइया ,\nबेई बुढ़ापे की मौड़ी ती , खेबेवारी नइया ।\nनाज कितैं सैं रओ तो घर में , नइँ रई गड्इकुपरिया ,\nउठ नइँ पायँ सैं परे सैं कैसऊँ , डकरा और डुकरिया ।\nपानी तक नई दैबेवारो , तलफतलफ कै मर गये ,\nमाते उर मातैन बिचारे , हीड़तहीड़त घुर गये ।\nउनकी प्यारी बिटिया उनखौं , मिली न मरती बैराँ\nऊके बिना उनन के काजैं , सूनऊसूनौ गेराँ ।\nउऐ पठैबे भरी न हामी , बुरए करे बतकारे ,\nमीत कड़े पड़सा के कोरे , बिटिया के घर बारे ।\n\nआसौ दे गऔ साल करौंटा\nआसौ दे गऔ साल करौंटा ,\nकरौ खाव सब खौंटा ।\nगोंऊ पिसी खाँ गिरूआ लग गव\nमहुअन लग गओ लौंका ।\nककना दौरीं सबधर खाये\nरै गव फकत अनोंटा ।\nकात ईसुरी बाँधें रइयो\nजबर गाँठ कौ घोंटा ।\n\nअधेरी घिर आई धीरे-धीरे\nअंधेरी घिर आई धीरेधीरे\nकां से आई वर्षा , कां से आये बादर\nकां से आये साजन धीरेधीरे । अंधेरी . . .\nपूरब से आये बादर , पश्चिम से आई वर्षा\nउत्तर से आये साजन धीरेधीरे । अंधेरी . . .\nकैसे आये बादर हो कैसे आई वर्षा\nहां कैसे आये साजन धीरेधीरे । अंधेरी . . .\nगरज के बादर , बरस के आई वर्षा\nहँसत आये साजन धीरेधीरे । अंधेरी . . .\n\nदीपक दया धरम को जारौ\nदीपक दया धरम को जारौ ,\nसदा रात उजयारौ ।\nधरम करे बिन करम खुलैना ,\nज्यौं कुन्जी बिन तारौं ,\nसमझा चुके करै न रइयो ।\nदिया तरै अंदयारौ ।\nकात ईसुरी सुनलो भईया\nलगजै यार न वारौ ।\n\nनैनन साभरिया लग रैहै\nनैनन साभरिया लग रैहै ।\nजो तै जमुनै , जै हैं ।\nजिनकौं राज जिनहूँ की रइयत ,\nउनकी कीसौं के है ।\nचाहत है जो अपने कुल की ,\nबाहर पाँव न दैहैं ।\n‘ईसुर’ स्याम मिलैं कुंजन में ,\nमन माई कर लै हैं ।\n\nहम तुमसे पूछे रानी रुकमणि\nहम तुमसे पूछें , ए रानी रुकमणि ।\nकृष्ण वर कैसे पायें , मोरे लाल । हम . . .\nचार महीना तो घुमड़ जल बरसो ,\nहम उरिया तरें ठांड़े मोरे लाल । हम . . .\nचार महीना के जाड़े परत हैं ,\nहमने गंगा नहाई मोरे लाल । हम . . .\nचार महीना की गरमी पड़त है ।\nपंचवटी तप कीन्हें मोरे लाल । हम . . .\nइतने तप हम किये हैं माया ,\nजब कृष्ण वर पाये मोरे लाल । हम . . .\n\nसारी चोर-बोर कर डारी\nसारी चोरबोर कर डारी ,\nकर डारी गिरधारी ।\nगिरधारी पकरन के काजैं ।\nजुर आईं ब्रजनारी ।\nनारी भेस करौ मोहन कौ ।\nपैराई तन सारी ।\nसारी पैर नार भए मोहन ,\nनाचें दैदै तारी\nतारी लगा ग्वाल सब हँस रय\nईसुर कयँ बलहारी ।\n\nधनुष यज्ञ साला से मुनि जी आये दो बालक ले आये\nधनुष यज्ञ साला से मुनि जी आये दो बालक ले आये ।\nदेखो सांवले हैं राम , लखन गोरे हैं माई\nशोभा बरनी न जाई ।\nसो धन्य उनकी माता , जिन गोद है खिलाये । देखो . . .\nजुड़े राजा की समाज ,\nबड़ेबड़े महाराज , आये लंकाधिराज\nधनुष जोर से उठाये धनुष डोले न डुलाये । देखो . . .\nकहत लछिमन से राम , भइया धरती लो थाम ,\nमची बड़ी धूमधाम\nशीश मुनि को नवाये , धनुष लिये हैं उठाये । देखो . . .\nतोड़ शंकर धनु भारी , जाको शब्द भयो भारी\nहरसित हो गये नरनारी\nसुनके सुर मुनि फूल हैं बरसाये । देखो . . .\nदेखो जानकी जी आई , सखी संग में ले आईं\nकर में माल है सुहाई\nप्रेम विवश पहिराई न जाई । देखो . . .\n\nनद घर बजत बधा लाल हम सुनके आ\nनंद घर बजत बधाए लाल हम सुनकें आए ।\nमथुरा हरि ने जनम लिया है ,\nगोकुल बजत बधाए । लाल हम . . .\nकौना ने जाए जशोदा खिलाए ,\nबाबा नंद के लाल कहाए । लाल हम . . .\nसोरा गऊ के गोबर मंगाए ,\nकंचन कलश धराये । लाल हम . . .\nचंदन पटली धरायी जशोदा ,\nचौमुख दियल जलाये । लाल हम . . .\nहीरालाल लुटाए यशोदा ,\nमनमोहन को कंठ लगाये । लाल हम . . .\nनन्द घर बजत बधाए , लाल हम सुनकें आए ।\n\nदुखिया-दीन गमइयाँ\nहम हैं दुखियादीन गमइयाँ ,\nजिनकौ कोउ जगत में नइयाँ ।\nफिरैं ऊसई चटकाउत पनइयाँ , कहाबै अपढ़ा देहाती ,\nदो रोटन के लानें मारें रातदिना छाती ।\nतौऊ ना मिल पाबै ,\nन सुख सैं खा पाबै ।\nगइयनबछलन की सेवा कर हमनें धोई सारै ,\nदूधदही की सहरनिवासी मारैं मस्त बहारैं ।\nहम खुद समाँबसारा खात ,\nतुमैं गैहूँपिसिया दै जात ।\nनाँन भर बदले में लै जात , बनाबैं खुदई दियाबाती ,\nदिया लैं संजा कैं उजयार , नहीं तौ लेत नकरियाँ बार ।\nगुजर हम कर लइए ,\nलटीनौनी सइए ।\nतिलीकपास करै पैदा हम , तुमनें मील बना लए ,\nजब हम उन्ना लैबे आए , दो के बीस गिना लए ।\nबराई होय हमारे खेत ,\nऔर तुम सुगर मील कर लेत ,\nसक्कर कंटरौल सैं देत , बात कछु समझ नहीं आती ,\nमहुआ बीनबीन हम ल्यायँ , तुम्हारी डिसलरियाँ खुल जायें ।\nसदाँ श्रम हम करबै\nतुमारे घर भरबै ।\nहम खुद रहैं झोपड़ी में और तुमखाँ महल बनाबै ,\nकैसौ देसकाल आओ , हम तौउ गमार कहाबैं ।\nअपनी दो रोटिन के हेत ,\nपेट हम अनगिनते भर देत ,\nहक्क न हम काहू कौ लेत , चोरी हमें नहीं भाती ,\nहम सें कोउ कछू कै जाय , तौउ हम माथौ देत नबाय ।\nअनख ना मन लेबैं ,\nमधुर उत्तर देबैं ।\nजो कछु मिलै ओइ मैं अपनी , गुजरबसर कर राबैं ,\nछोड़ पराई चुपरी , अपनी सूखी सुख सें खाबैं\nहमैं ना कछू ईरखादोस ,\nहमैं है अपने पै सन्तोस ,\nऔर ना हम ईमानफरोस , भई सम्पत कीकी साथी ,\nरखत हैं मन में एक बिचार , बनैं ना हम भारत कौ भार ,\nचाहे सर कट जाबै ,\nचाहे जी कड़ जाबै ।\nतिली , कपास , अन्न , गन्ना , घी , लकड़ी , मिर्च मसाले ,\nपत्थर ईंट , चून , बाबूजी , देबैं गाँवन वाले ।\nजितै हम देत पसीना डार ,\nउतैबस जात नओ संसार ।\nसजै धरती माँ कौ सिंगार करै कउवा दूधाभाती ।\nसजें जब खेत और खरयान , उतै औतार लेत भगवान ,\nभूखज्वाला भागे ,\nनओ जीवन जागै ।\nदेखौ बाबू जी , तुम मन सें , ओर हम तन सें काले ,\nइतने से अटन्तर पै तुम खाँ , हम देहाती साले ,\nपरोसी कौ सुखदुख निज मान ,\nदेत हम एक दूजे पै जान ,\nहमारें नइयाँ स्वार्थ प्रधान , सहर में को कीकौ साथी ।\nपरोसी कौ मर जाबै बाप , रेडियो खोलें बैठे आप ।\nगरब जी कौ तुमखाँ ।\nबुरओ है ऊ हलखाँ । ।\nचहत चौंच भर नीर चिरइया , सागर कौ का करनै ,\nदो रोटी के बाद सुक्ख सैं , सतरी में जा परनै ।\nकिबारे खले डरे रन देत ,\nजितै चाहौ मन , सो चल देत ,\nहमारी चोर बलइयाँ लेत , कछू ना चिन्ता मन राती ।\nसम्पत आउत में दुख देत , जात में तौ जीरा हर लेत ,\nअरे बाबा छोड़ी ।\nतुमारी तीजोड़ी । ।\n\nढप सौ ढाल सरीसौ चइये\nढप सौ ढाल सरीसौ चइये ।\nमित औईसौं कइये ।\nसुखमें रयै पछारँ भारी ।\nदुख में ऑगू रइये ।\nसबई अनी के अस्त्र बचावैं\nतऊ स्वारथ ना कइये ।\nकाम देय मौका पै ईसुर\nआजावै जाँ चइये ।\n\nझूला डरो कनक मदिर मे\nझूला डरो कनक मंदिर में\nझूलें अवध बिहारी ना ।\nराम लक्षिमन झूला झूलत ,\nसिया दुलारी ना । झूला . . .\nभरत शत्रुहन मारत पेंगे ,\nहनुमत , झलत बयारी ना । झूला . . .\nकोयल कूकत नाचत मोरा ,\nशोभा देख निराली ना । झूला . . .\nसखियां सबरी कजरी गावे ,\nखुशियां छाई ना । अवध में . . .\n\nईसुरी की फाग-23\nऐसी हती रजउ की सानी\nदूजी नईं दिखानी ।\nबादशाह कै बेगम नइयाँ\nना राजा घर रानी ।\nतीनऊ लोक भुअन चौदा में\nऐसी नईं दिखानीं ।\nईसुर पिरकट भईं हैं जग में\nश्री वृषभान भुबानी ।\nभावार्थ\nमहाकवि ' ईसुरी ' का अपनी प्रेयसी ' रजऊ ' से मिलन नहीं हो पाया । इस वियोग में ' रजऊ ' के रूप की प्रशंसा करते हुए वे कहते हैं — मेरी ' रजऊ ' की ऐसी शान थी कि उसके जैसी दूसरी नहीं दिखाई दी । बादशाह की बेगम और राजा की रानी भी वैसी नहीं हो सकती । तीनों लोक और चौदह भुवनों में भी ऐसी कोई नहीं दिखती ।\nऐसा लगता है मानो रजऊ के रूप में वृषभान कुमारी यानि राधा जी ही प्रकट हो गई हैं ।\n\n",
  "source": "Hindi-data-hub/odaigen_hindi_pre_trained_sp",
  "language": "hi",
  "metadata": {
    "file_name": "bundeli-bns.txt",
    "content_length": 146126,
    "split": "train"
  }
}